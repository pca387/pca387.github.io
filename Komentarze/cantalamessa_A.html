<!DOCTYPE html PUBLIC "-//W3C//DTD HTML 4.01 Transitional//EN">
<html>
<head>
<meta http-equiv="Content-Type" content="text/html; charset=iso-8859-2">
<meta name="generator" content="NoteTab Pro">
<title>Raniero Cantalamessa, Rozgłaszajcie na dachach. Niedzielne kazania telewizyjne -- ROK (A)</title>
<style type="text/css">
<!--
body   {
	background-color: #FFFFEF;
	font-size: 10pt;
	line-height: 11pt;
	font-family: verdana, arial, helvetica, sans-serif;
	color: #500000;
	text-align: left;
	margin-left: 10px;
	margin-right: 30px;
	margin-top: 0px;
	margin-bottom: 0px;
}

P, UL
	{
	font-family: verdana, arial, helvetica, sans-serif;
	font-size: 12px;
	line-height: 16px;
	margin-left: 160px;
	margin-right: 30px;
	text-justify : newspaper;
}

H1, H2, H3, H4, H5 {
	font-family: Arial, Tahoma, Verdana, Geneva, Helvetica, sans-serif;
	margin-left: 160px;
	margin-right: 30px;
}

H1 {
	font-size : 40px;
	line-height: 40px;
	font-weight: bold;
	letter-spacing: .4em;
	font-variant : normal;
	margin-left: 10px;
	margin-right: 30px;
	text-align: left;
}

H2 {
	font-family: arial, tahoma, verdana, helvetica, sans-serif;
	font-size: 16px;
	line-height: 20px;
	font-style: normal;
	font-weight: bold;
	letter-spacing: 0.1em;
	text-indent: 0.3em;
	text-align: left;
	text-indent: 0.3em;
	margin-left: 10px;
	margin-right: 30px;
	display: block;
	border: thin solid;
	background-color: #EAEAD5;
/*	border-style: none none; */
	border-style: solid solid;
	padding: 4px 10px;
}

H3 {
	font-size: 16px;
	line-height: 20px;
	text-transform : uppercase;
	font-weight: bold;
	letter-spacing: 0.1em;
	text-align: left;
}

H4 {
	font-size: 14px;
	line-height: 14px;
	font-weight: bold;
	letter-spacing: 0em;
	text-align: left;
}

H5 {
	font-size: 12px;
	font-style: normal;
	font-weight: bold;
	letter-spacing: 0.1em;
}

.toc {
	font-family: verdana, arial, helvetica, sans-serif;
	font-size: 12px;
	line-height: 14px;
	font-weight: bold;
	text-align: left;
}

.cyt {
	font-family: verdana, arial, helvetica, sans-serif;
	font-size: 12px;
	line-height: 16px;
	margin-left: 160px;
	margin-right: 30px;
	font-weight: bold;
	color: #800000;
}

A:link {
	text-decoration: none;
	font-size: 12px;
	color: #630031;
	font-family: Verdana, Arial, Helvetica, sans-serif;
}

A:visited {
	text-decoration: none;
	font-size: 12px;
	color: #9C3131;
	font-family: Verdana, Arial, Helvetica, sans-serif;
}

A:active {
	text-decoration: none;
	font-size: 12px;
	color: #630031;
	font-family: Verdana, Arial, Helvetica, sans-serif;
}

A:hover {
	text-decoration: none;
	font-size: 12px;
	color: #CE0000;
	font-family: Verdana, Arial, Helvetica, sans-serif;
}
-->
</style>
</head>
<body>
<table border="0" width="100%" cellspacing="0" cellpadding="5" bgcolor="#EAEAD5" height="55">
  <tr>
    <td width="100%" valign="bottom" align="left">
      <div class="toc">Raniero Cantalamessa, Rozgłaszajcie na dachach. Niedzielne kazania telewizyjne. Przekład Grzegorz Niedźwiedź OFM. Wrocław: (Wydawnictwo Św. Antoniego), 1998. -- Rok A.&nbsp;</div></td>
  </tr>
</table>

<a name="Top"></a>
<h1>Raniero Cantalamessa</h1>
<h1 style="letter-spacing: .0em; font-size: 22px;">"Rozgłaszajcie na dachach" &#8212; Niedzielne kazania telewizyjne</h1>

<hr width="96%" align="center" noshade>

<h5 style="font-size: 22px;">Spis treści</h5>
<div align="left">
<table border=0 cellpadding=0 cellspacing=0>
<tr>
<td width=380 valign="top">
<ul>
  <li><a href="#A01">Wstęp</a></li>
  <li><a href="#A02">1 niedz. Adwentu</a></li>
  <li><a href="#A03">2 niedz. Adwentu</a></li>
  <li><a href="#A04">3 niedz. Adwentu</a></li>
  <li><a href="#A05">4 niedz. Adwentu</a></li>
  <li><a href="#A06">Niedz. sw. Rodziny</a></li>
  <li><a href="#A07">Święto Chrztu Pańskiego</a></li>
  <li><a href="#A08">2 niedz. zwykła</a></li>
  <li><a href="#A09">3 niedz. zwykła</a></li>
  <li><a href="#A10">4 niedz. zwykła</a></li>
  <li><a href="#A11">5 niedz. zwykła</a></li>
  <li><a href="#A12">6 niedz. zwykła</a></li>
  <li><a href="#A13">7 niedz. zwykła</a></li>
  <li><a href="#A14">1 niedz. Wielkiego Postu</a></li>
  <li><a href="#A15">2 niedz. Wielkiego Postu</a></li>
  <li><a href="#A16">3 niedz. Wielkiego Postu</a></li>
  <li><a href="#A17">4 niedz. Wielkiego Postu</a></li>
  <li><a href="#A18">5 niedz. Wielkiego Postu</a></li>
  <li><a href="#A19">Niedz. Palmowa</a></li>
  <li><a href="#A20">Niedziela Wielkanocna</a></li>
  <li><a href="#A21">2 niedz. Wielkanocy</a></li>
  <li><a href="#A22">3 niedz. Wielkanocy</a></li>
  <li><a href="#A23">4 niedz. Wielkanocy</a></li>
  <li><a href="#A24">5 niedz. Wielkanocy</a></li>
  <li><a href="#A25">6 niedz. Wielkanocy</a></li>
  <li><a href="#A26">Ur. Wniebowstąpienia Pańskiego</a></li>
  <li><a href="#A27">Ur. Zesłania Ducha Świętego</a></li>
</ul>
</td>
<td width=380 valign="top">
<ul>
  <li><a href="#A28">Ur. Trójcy Przenajświętszej</a></li>
  <li><a href="#A29">Ur. Najśw. Ciała i Krwi Pańskiej</a></li>
  <li><a href="#A30">11 niedz. zwykła</a></li>
  <li><a href="#A31">12 niedz. zwykła</a></li>
  <li><a href="#A32">13 niedz. zwykła</a></li>
  <li><a href="#A33">14 niedz. zwykła</a></li>
  <li><a href="#A34">15 niedz. zwykła</a></li>
  <li><a href="#A35">16 niedz. zwykła</a></li>
  <li><a href="#A36">17 niedz. zwykła</a></li>
  <li><a href="#A37">18 niedz. zwykła</a></li>
  <li><a href="#A38">19 niedz. zwykła</a></li>
  <li><a href="#A39">20 niedz. zwykła</a></li>
  <li><a href="#A40">21 niedz. zwykła</a></li>
  <li><a href="#A41">22 niedz. zwykła</a></li>
  <li><a href="#A42">23 niedz. zwykła</a></li>
  <li><a href="#A43">24 niedz. zwykła</a></li>
  <li><a href="#A44">25 niedz. zwykła</a></li>
  <li><a href="#A45">26 niedz. zwykła</a></li>
  <li><a href="#A46">27 niedz. zwykła</a></li>
  <li><a href="#A47">28 niedz. zwykła</a></li>
  <li><a href="#A48">29 niedz. zwykła</a></li>
  <li><a href="#A49">30 niedz. zwykła</a></li>
  <li><a href="#A50">31 niedz. zwykła</a></li>
  <li><a href="#A51">32 niedz. zwykła</a></li>
  <li><a href="#A52">33 niedz. zwykła</a></li>
  <li><a href="#A53">34 niedz. zwykła</a></li>
</ul>
</td>
</tr>
</table>
</div>

<h2><a name="A01">Wstęp</a></h2>


<h4>Wstęp od Autora</h4>

<p>Od lat pierwszy program państwowej telewizji RAI Uno, we współpracy z Konferencją Episkopatu Włoch, umożliwia Włochom wysłuchanie w każdą sobotę rozważań na temat niedzielnej Ewangelii w programie "Motywy nadziei ". Na początku roku liturgicznego 1995-1996 zostałem poproszony o prowadzenie tego programu, co zbiegło się z głęboką zmianą jego stylu.</p>

<p>Ofiarowuję licznym widzom, którzy o to prosili (i mam nadzieję, że również wielu innym), rozważania odnoszące się do konkretnego roku liturgicznego, aby posługując się innym środkiem, nie zastępującym słowa drukowanego, przekazywać wonne słowa Pańskie, jak nazywa je święty Franciszek z Asyżu.</p>

<p>Zachodzi duże podobieństwo pomiędzy ewangelicznym przesłaniem a środkiem, jakim jest telewizja. Nie możemy powiedzieć, przynajmniej w tym przypadku, że środek jest przesłaniem (Ewangelia bowiem przewyższa środek komunikacji, jakim jest telewizja i każdy inny środek). Możemy jednak powiedzieć, iż pomaga dotrzeć przesłaniu do serc ludzi.</p>

<p>Te krótkie rozmowy mają na celu oddanie na służbę Dobrej Nowiny tego wszystkiego, co decyduje o wielkiej popularności telewizji: zwięzłość, przekazywanie najważniejszych rzeczy, powiązanie z życiem, połączenie słowa i obrazu w taki sposób, by można słtuchać i "widzieć" prawdę. Jest to wysiłek, który można uczynić bez przeinaczania Ewangelii, a nawet naśladując ją, jako że również język Jezusa był bardzo konkretny, pełny przypowieści, obrazów, aforyzmów i krótkich opowiadań. Obraz zajmuje w nim znaczące miejsce. Ewangelia sama w sobie jest więc telewizyjna!</p>

<p>Moim celem nie jest przedstawienie pełnego wyjaśnienia Ewangelii ani tym bardziej kazania na temat Ewangelii. Staram się raczej podejść do czytań biblijnych bardzo szeroko, to znaczy z maksymalną otwartością, prawie jak ktoś, kto po raz pierwszy spotkał się z Ewangelią i jest pod wrażeniem tego, co, jak się</p>

<p>spojrzy z bliska, dotyka jego życia i problemów. Najczęściej jest to glówna myśl danego fragmentu lub tylko jakleś konkretne zdanie. Slowa Jezusa są wspaniale, także gdy weźmie się je oddzielnie. Są mocnym winem, które smakuje się lepiej, gdy pije się je malymi łykami. Są, jak sam mówil, duchem i życiem.</p>

<p>Jest to wybór. Powoduje on to, że z czegoś trzeba zrezygnować, ale ma też tę korzyść, iż Ewangelia dociera bezpośrednio do wielu osób. Kto po lekturze poczuje pragnienie dowiedzenia się czegoś więcej, nie będzie mial trudności z zaspokojeniem rej potrzeby dzięki innym pomocom.</p>

<p>Niechby te stronice przekazały tę samą radość, którą ja odczulem przekazując je i liczne grono widzów słuchając ich. Jedna ze słuchaczek sprawiła mi pewnego razu wielką radość tym, że zakończyla swój list okrzykiem, który mam nadzieję wyjdzie z ust wielu czytelników tej książki: "Ewangelia jest wspaniała!".</p>
<p>
<b>[ <a href="#Top">Powrót</a> ]</b>
</p>


<h2><a name="A02">1 niedz. Adwentu</a></h2>

<h4>I. niedziela Adwentu</h4>

<h5>Wszystko przemija!</h5>

<h5>Czytania: Iz 2,1-5; Rz 13,11-14; Mt 24,37-44</h5>

<p>Opowiada się, że gdy pierwsi misjonarze chrześcijańscy przybyli do Anglii, król Northumberlandu zwołał swoich doradców, aby zdecydować, czy pozwolić im głosić tę nową naukę w królestwie. Było to zimą. Zebrali się w dużej, jasno oświetlonej i ogrzanej sali. Na tworze tymczasem było ciemno i szalała śnieżyca. Pośród zebranych jedni byli za wydaniem zezwolenia, inni byli temu przeciwni.</p>

<p>W pewnym momencie do sali wleciał przez okno ptak, który wystraszony przeleciał przez nią i wyleciawszy przez okno po drugiej stronie zniknął w ciemnościach. Wstał wówczas jeden z możnych i rzekł: "Królu, nasze życie podobne jest do tego ptaka. Przychodzimy nie wiadomo skąd, przemierzamy przez krótki czas światło tego życia i znikamy w ciemnościach. Jeżeli ci ludzie są w stanie powiedzieć nam coś na temat tajemnicy naszego życia, wysłuchajmy ich!". W ten oto sposób chrześcijaństwo weszło do Anglii.</p>

<p>Przypomniałem tę historię, ponieważ doskonale oddaje naszą sytuację na tym świecie oraz cel i ton, jaki chcemy nadać naszym rozmowom. Chcemy w nich bowiem, wychodząc od jakiegoś słowa lub problemu poruszanego w niedzielnych czytaniach, przedstawiać wielkie pytania i wyzwania, jakie życie stawia wierze.</p>

<p>Słowa, które wyróżniają się spośród wszystkich w Ewangelii z dzisiejszej niedzieli, są następujące:</p>

<p><i>"Czuwajcie więc, bo nie wiecie, w którym dniu Pan wasz przyjdzie".</i></p>

<p>Tą niedzielą kończy się jeden rok liturgiczny i zaczyna kolejny. Także rok kalendarzowy zbliża się już ku końcowi. Kolejny cykl zamyka się. Każdy mijający rok pozostawia ślad w pniu drzewa: dobrze widoczny słój. Coś podobnego zachodzi również w człowieku. Sama natura zachęca nas jesienią do zastanowienia się nad czasem, który mija. To, co poeta Giuseppe Ungaretti mówił o żołnierzach w okopach nad Carso podczas' pierwszej wojny światowej, można odnieść do wszystkich ludzi:</p>

<p>"Jesteśmy <br>
jak jesienią <br>
na drzewach liście".</p>

<p>To znaczy możemy w każdej chwili upaść. Czasem o tej porze roku zatrzymuję się, żeby popatrzeć na lipę rosnącą w wirydarzu mojego klasztoru. Każdy podmuch wiatru sprawia, że spadają kolejne liście. Minutę wcześniej nikt nie wie, który z nich to spotka. Odrywają się, wirują przez chwilę w powietrzu i na koniec spadają na ziemię, żeby tam już pozostać. Za kilka dni żadnych już liści nie będzie na drzewie.</p>

<p>"Mija czas - mówił Dante Alighieri - i człowieka już nie widać". Pewien starożytny filozof wyraził to podstawowe doświadczenie tymi sławnymi słowami: Panta rhei, czyli że wszystko się zmienia. Życie przypomina ekran telewizora, na którym programy następują po sobie i następny wymazuje poprzedni. Ekran jest wciąż ten sam, zmieniają się tylko obrazy.</p>

<p>Podobnie jest z nami: świat pozostaje, jedynie my kolejno przemijamy. Po tych wszystkich imionach, twarzach, wiadomościach, które wypełniają dzisiejsze gazety i dzienniki telewizyjne po mnie, po tobie, po nas wszystkich - co pozostanie za kilka lub kilkadziesiąt lat? Nic, zupełnie nic. Człowiek jest niczym więcej jak tylko rysunkiem uczynionym na plaży przez falę, który następna fale zmaże.</p>

<p>Robiąc wszystko, by nie przeminąć, żeby całkowicie nie umrzeć uczepiamy się to młodości, to miłości, to dzieci, to sławy. "Nie umrę całkowicie - wołał pewien rzymski poeta - zbudowałem sobie [moimi wierszami] pomnik trwalszy od brązu".'Tak, ale na co mu teraz ten pomnik? Służy nam, ale nie jemu. "Człowiek do tchnienia jest podobny, a dni jego jak cień przemijają" - powtarza wciąż Pismo święte i myślę, że przynajmniej w tym jesteśmy gotowi przyznać mu rację.</p>

<p>Już w chwili narodzin dla każdego z nas zaczyna się odliczanie wsteczne, które nie zatrzyma się nawet na chwilę, będzie trwało dzień i noc. W naszych klasztorach były swego czasu duże zegary wahadłowe, na których było napisane ku przestrodze: 'Vulnerant omnes, ultima necat' - Wszystkie [chodzi o godziny] ranią, ostatnia zabija.</p>

<p>Wobec doświadczenia, że wszystko przemija, można przyjąć różne postawy. Jedną z nich, bardzo starą i wspominaną już w Piśmie świętym, można streścić słowami: "Jedzmy i pijmy, bo jutro pomrzemy". Jezus w dzisiejszej Ewangelii, mówiąc o dniach, które poprzedzały potop, powiedział: "Jedli i pili, żenili się i za mąż wydawali... i nie spostrzegli się, aż przyszedł potop i pochłonął wszystkich".</p>

<p>Lepsza jest postawa tego, kto powtarza za świętym Pawłem: "Dopóki mamy czas, czyńmy dobrze" (Ga 6,10). Są osoby uczciwe i mające dobrą wolę, które choć nie wierzą, to jednak starają się w swoim życiu czynić dobro. Zasługują na podziw i szacunek, ponieważ jest im jeszcze trudniej realizować to postanowienie.</p>

<p>Zobaczmy, co ma nam do powiedzenia wiara na temat tego, że wszystko przemija.</p>

<p><i>"Świat przemija, kto wypełnia wolę Bożą, ten trwa na wieki" (1 J 2,17).</i></p>

<p>Jest więc ktoś, kto nie przemija - Bóg, jest również dla nas pewien sposób, by nie przeminąć całkowicie: trzeba pełnić wolę Bożą, to znaczy wierzyć, przyłączyć się do Boga. Jednym z najczęstszych porównań, jakie Pismo święte stosuje do Boga, jest obraz skały. "On, Skała, dzieło Jego doskonałe" (Pwt 32,4). W dniu, w którym po raz pierwszy ujrzałem Cervino*, zrozumiałem, co chce nam powiedzieć słowo Boże...</p>

<p>Oto co proponuje nam wiara: przejście do tego, który nie przemija! Odejście od świata, by nie przeminąć ze światem. Skoro Bóg jest skałą, my musimy być "alpinistami". Iluż rzeczy moglibyśmy się nauczyć od alpinistów! Kiedy nadciąga burza oni jeszcze ściślej starają się przylgnąć do skały... Pomiędzy nimi a skałą wytwarza się pewien rodzaj tajemniczego porozumienia, milczącej więzi, przyjaźni. Coś podobnego winno zachodzić między nami a Bogiem.</p>

<p>W tym życiu jesteśmy podobni do człowieka przebywającego na tratwie niesionej przez nurt wezbranej rzeki ku morzu; bez możliwości powrotu. W pewnym momencie tratwa znalazła się blisko brzegu. Rozbitek powiedział sobie: "Teraz albo nigdy!", i dał susa na ląd. Cóż za ulga, gdy poczuł skalisty grunt pod stopami! Wrażenie to często jest udziałem tego, kto dotarł do wiary. Chciałbym przypomnieć słynne słowa pozostawione nam przez świętą Teresę z Avila: "Niech nic cię nie niepokoi, niech nic nie napawa cię lękiem. Wszystko bowiem przemija, jedynie Bóg trwa".</p>

<p>Nie wszystko jednak kończy się na tej mądrościowej refleksji, która sama w sobie nic nie wnosi. Jest pewien nakaz, który wypływa z tego. Nakaz sformułowany w dzisiejszej Ewangelii:</p>

<p><i>"Czuwajcie więc, bo nie wiecie, w którym dniu Pan wasz przyjdzie... Budźcie gotowi, bo w chwili, której się nie domyślacie, Syn Człowieczy przyjdzie!"</i></p>

<p>Zastanawiamy się czasem, czemu Bóg ukrywa przed nami rzecz tak ważną jak chwila Jego przyjścia, czyli godzina naszej śmierci. Tradycyjna odpowiedź brzmi: "Abyśmy czuwali uważając, że może to nastąpić każdego dnia" (święty Efrem Syryjczyk). Jednak głównym motywem jest to, że Bóg zna nas, wie jak wielkie byłoby nasze cierpienie, gdybyśmy znali wcześniej dokładną godzinę naszej śmierci i śledzili jej powolne acz nieubłagane zbliżanie się. To właśnie przeraża nas w niektórych chorobach. Obecnie liczniejsi są ci, którzy umierają na niespodziewany atak serca, niż ci, którzy umierają na choroby nieuleczalne, zwłaszcza nowotworowe. A jednak jakim lękiem napełniają te ostatnie choroby! Dlaczego? Właśnie dlatego, iż zdaje się nam, że odbierają nam tę niepewność, która pozwala mieć nadzieję.</p>

<p>Przestroga, że wszystko przemija, jest skierowana bardziej do młodych niż do starych. Są pewne słowa Pisma świętego, których nie mogę nie przytoczyć młodym:</p>

<p><i>"Młodość jak zorza poranna szybko przemija. Pomnij na Stwórcę swego w dniach swej młodości, zanim jeszcze nadejdą dni niedoli i przyjdą lata, o których powiesz: Nie mam w nich upodobania" (Koh 11,10-12,1).</i></p>

<p>O starości mówi się posługując się całą serią subtelnych obrazów: hałasy, które zanikają z powodu głuchoty, kolory, które słabną, krok staje się niepewny, napełnia nas lęk przed wyjściem na ulicę, przed wejściem pod górę. Wszystko kończy obraz kołowrotu i dzbana. Po tylu wędrówkach dzbana w górę i dół studni nadchodzi dzień, w którym przerywa się łańcuch i dzban spada na dno, by nigdy już nie powrócić na górę. Migdałowiec ponownie zakwitnie na wiosnę, ale człowiek, który raz upadł, nigdy się już nie podniesie. Urywek ten kończy znane zdanie:</p>

<p><i>"Marność nad marnościami, wszystko marność" (Koh 11,10-12,8).</i></p>

<p>Swego czasu słowa te były powtarzane nawet zbyt często, dzisiaj nie słyszy się ich prawie wcale. Nie byłoby jednak źle, gdyby również nasze pokolenie zastanowiło się nad nimi. Nie po to, żeby zniechęcić się do życia, ale żeby żyć lepiej, spokojniej, bez zbędnego zabiegania, bez stresów, jak się dzisiaj mówi. Uświadomienie sobie, że wszystko przemija może także być lekarstwem na "zużywanie się współczesnego życia".</p>

<p>========<br>
* Cervino - góra położona w Alpach na granicy włosko-szwajcarskiej. Ma ponad cztery tysiące metrów wysokości - przyp. tłum.</p>
<p>
<b>[ <a href="#Top">Powrót</a> ]</b>
</p>


<h2><a name="A03">2 niedz. Adwentu</a></h2>
<h4>II. niedziela Adwentu</h4>

<h5>Dlaczego wojna </h5>

<h5>Czytania: Iz 11,1-10; Rz 15,4-9; Mt 3,1-12</h5>

<p>Posłuchajmy paru cytatów zaczerpniętych oprócz jednego z czytań dzisiejszej niedzieli:</p>

<p><i>"Wilk zamieszka wraz z barankiem, pantera z koźlęciem razem leżeć będą, cielę i lew paść się będą społem" (pierwsze czytanie).</i></p>

<p><i>"Swe miecze przekują na lemiesze, a swoje włócznie na sierpy. Naród przeciw narodowi nie podniesie miecza, nie będą się więcej zaprawiać do wojny" (Iz 2,4).</i></p>

<p><i>"Za dni Jego zakwitnie pokój" (Psalm responsoryjny).</i></p>

<p>Jeżeli słowo Boże chciało nas uderzyć i zgorszyć, to się mu udało. Słowa te skonfrontowane z obrazami wojny, które przywykliśmy mieć przed oczami, brzmią jak gorzka ironia. Jaki pokój? Mesjasz przyszedł, ale gdzież obfitość pokoju? Świat z wciąż zdumiewającą regularnością jest świadkiem wojen. Wojny i wciąż wojny: światowe lub lokalne, między narodami albo plemionami, zewnętrzne lub tak zwane domowe.</p>

<p>Wojna zresztą nie jest dla mnie jedynie tematem do poruszenia, jest wciąż żywym wspomnieniem. Wiem z doświadczenia (i wielu z was również), co znaczy przejście walca wojny. Dolina, w której się urodziłem, podczas ostatniej wojny przez kilka tygodni znajdowała się w krzyżowym ogniu. Z jednej strony codziennie startowały alianckie samoloty i nurkując nad naszymi głowami ostrzeliwały Niemców usadowionych na wzgórzach po drugiej stronie. Niepewność życia, brak chleba... Wiem również na zasadzie kontrastu, co oznacza słowo pokój. Mam przed oczami ludzi, którzy po wysłuchaniu w radiu wiadomości owego pamiętnego ósmego września wyszli na ulice, obejmowali się ze łzami w oczach i wołali: "Zawieszenie broni, rozejm!".</p>

<p>W jednym ze swoich poematów Charles Péguy ukazuje nam Joannę d'Arc, która podczas wojny stuletniej pomiędzy Francją a Anglią po odmówieniu "Ojcze nasz", dodała gorzko: "Ojcze nasz, który jesteś w niebie, jak odległe jest Twoje królestwo od przyjścia! Jak daleka jest Twoja wola od tego, by była pełniona! Jak dalecy jesteśmy od posiadania naszego chleba codziennego!". My możemy dodać: "Jak daleki jest Twój pokój od obfitości!".</p>

<p>Mesjasz przyszedł, ale miecze nie zostały zmienione na lemiesze ani włócznie na sierpy. A raczej miecze zostały, owszem, zmienione, ale na karabiny maszynowe, nie zaś na lemiesze; włócznie zostały zmienione, ale na rakiety, nie zaś na sierpy. Jest to jeden z powodów, dla których naród izraelski nie wierzy, że Jezus jest Mesjaszem, ponieważ nie widzi realizacji proroctw mesjańskich, które interpretuje dosłownie, zwłaszcza te dotyczące pokoju.</p>

<p>Co możemy na to odpowiedzieć? Przede wszystkim chciałbym rozwiać wrażenie, że ktoś mówiący w imię wiary ma łatwe i gotowe odpowiedzi na wszystko. Także gdy sprawa dotyczy tego typu problemów.</p>

<p>Wyjdźmy od Ewangelii. Kiedy Jezus narodził się, aniołowie śpiewali: "Na ziemi pokój ludziom Jego upodobania". Czasownik domyślny nie jest "niech będzie", lecz "jest". Innymi słowy nie chodzi o życzenie, ale o fakt. Pokój przyszedł na ziemię. Sam Jezus mówi: "Pokój mój daję wam, nie tak jak daje świat, Ja wam daję".</p>

<p>Jaki wniosek możemy z tego wyciągnąć? Ze istnieje inny pokój. Ze pokój nie oznacza jedynie braku wojny albo równowagę przeciwstawnych sił. To byłaby - jak słusznie mówiliśmy w minionych latach - zimna wojna.</p>

<p>Pokój to przede wszystkim harmonia, pełnia, pewność życia. Owocem sprawiedliwości nazywa go Pismo święte, spokojem w ładzie określa go św. Augustyn. Ład między nami a Bogiem, pomiędzy nami a bliźnimi, między klasami społecznymi, pomiędzy rozumem a instynktami w każdym z nas. Pokój jest owocem Ducha. Pokojem - konkluduje Pismo święte - jest Chrystus: "On bowiem jest naszym pokojem". Słowo pokój jest o wiele bogatsze niż ludzie są w stanie sobie wyobrazić. Pokój jest pełnią dóbr mesjańskich, jest też sumą dóbr, których każdy, wierzący lub nie, gorąco pragnie. Gdyby spytać ludzi: "Czego szukasz w życiu ponad wszystko?", to jestem pewien, że bardzo wielu odpowiedziałoby: "Pokoju!".</p>

<p>Dlaczego Jezus mówi: "Nie tak jak daje świat, Ja wam daję"? Jak świat daje pokój? W Azji Mniejszej znaleziony został napis, w którym cesarz August wyliczał swoje przedsięwzięcia. Wspomina także o 'pax romana', który ustanowił na świecie, i określa go jako 'parta victoriis pax', pokojem osiągniętym dzięki kolejnym zwycięstwom. A więc w tym pokoju, jak i we wszystkich czysto ludzkich pokojach, są pokonani i zwycięzcy. Również Jezus dał nam pokój dzięki zwycięstwu, ale jakiemu zwycięstwu? "Przez krzyż w sobie zadał śmierć wrogości". Zniszczył wrogość, nie zaś wroga, zniszczył ją w sobie, nie zaś w innych, swoim kosztem, nie zaś kosztem innych. Na krzyżu Jezus jest zwycięzcą, ponieważ jest ofiarą ('victor quia victima').</p>

<p>Pokój rzeczywiście zakwitł dzięki Niemu i nie da się policzyć osób, które doświadczyły i doświadczają "pokoju Bożego, który przewyższa wszelki umysł" (Flp 4,7). Są one gotowe potwierdzić prawdziwość słynnego wersetu Dante Alighieriego:</p>

<p>"W Jego woli jest nasz pokój".</p>

<p>A więc proroctwo Izajasza spełniło się, ale na wyższej, duchowej i uniwersalnej płaszczyźnie. Z korzyścią nie tylko dla jednego, ale dla wszystkich narodów. Począwszy od Jezusa pokój, jeżeli nie jest już faktem i nie jest czymś powszechnym, jest przynajmniej realną możliwością daną wszystkim ludziom dobrej woli. Pokój Jezusowy jest pokojem, którego świat dać nie może, a więc nie może go też odebrać.</p>

<p>Czuję już wątpliwość rodzącą się w tym, kto tego słucha. Na co nam taki pokój, który nie eliminuje wojen? Czy nie stanowi to ryzyka, że w ten sposób zredukuje się pokój do sprawy czysto wewnętrznej i prywatnej, nie mającej żadnego znaczenia dla historii i ludzkiego życia? Pokój albo jest polityczny, to znaczy dotyczący całego polis, całego państwa, albo go nie ma.</p>

<p>Właśnie w tym punkcie wiara ma nam coś do powiedzenia. Pokój serca lub pokój wewnętrzny, jest jedynym pokojem, który może pomóc osiągnąć pokój zewnętrzny. A nawet jest jego warunkiem i źródłem. "Skąd się biorą wojny i skąd kłótnie między wami? - pisze święty Jakub. - Nie skąd inąd, tylko z waszych żądz, które walczą w członkach waszych". Gdy się zastanowić, to wszystkie wojny rodzą się w sercu człowieka, często w sercach bardzo konkretnych ludzi. To one są prawdziwymi punktami zapalnymi wojen. Miliardy brudnych kropli nie złożą się na czysty ocean. Podobnie też miliardy ludzi bez pokoju w sercach nigdy nie stworzą pokojowej ludzkości. Losy pokoju ważą się więc w ludzkim sercu.</p>

<p>Nie łudźmy się jednak. Całkowity pokój, wewnętrzny i zewnętrzny, jest celem eschatologicznym, to znaczy końcowym. Zostanie osiągnięty dopiero wtedy, gdy zapoczątkowane zostaną "nowe niebo i nowa ziemia, w których będzie mieszkała sprawiedliwość" (2 P 3,13). Zanim to nastąpi receptę na pokój podsuwa nam dzisiejsza Ewangelia:</p>

<p><i>"Nawróćcie się! Wydajcie godny owoc nawrócenia!"</i></p>

<p>Potrzebna jest radykalna przemiana serca. Nawrócenie się do pokoju. Prawdziwy pokój osiąga się odnosząc zwycięstwa, jak mawiał cezar August, ale są to zwycięstwa nad nami samymi, nie zaś nad innymi. Pokoju nie dokonuje się tak samo jak wojny. Aby prowadzić wojnę potrzeba długich przygotowań, trzeba sformować wielkie armie, zrobić plany i na koniec rzucić do boju masy ludzi. Biada temu, kto chciałby być jako pierwszy i całkowicie sam. Byłby skazany na pewną klęskę. Do pokoju dochodzi się dokładnie odwrotnie: pojedynczo, zaczynając od razu, jako pierwszy, choćby miałoby się być samemu.</p>

<p>W pojedynkę nie jestem w stanie zaprowadzić pokoju w Bośni, mogę jednak zaprowadzić go w moim domu. Nie mogę wprowadzić pokoju pomiędzy plemionami Hutu i Tutsi w Rwandzie, mogę jednak zaprowadzić go między mną a moim bratem. Ty możesz zaprowadzić pokój między tobą a twoją żoną albo w zależności od przypadku między tobą a twoją bratową, twoją teściową, twoją synową; pomiędzy tobą a twoim kolegą z pracy... Jakie mam prawo do złoszczenia się, widząc, co dzieje się w krajach ogarniętych wojną, kiedy w moim małym świecie, w moim domu postępuję podobnie i stosuję tę samą logikę dominacji i tyranizowania innych moją wolą? Kłótnie! Czym innym są bowiem kłótnie, jeśli nie mały wojnami domowymi?</p>

<p>Jakże pięknie jest czynić gesty pokoju i pojednania! Jezus powiedział: "Błogosławieni, którzy wprowadzają pokój, albowiem oni będą nazwani synami Bożymi". Dlaczego nie zaczniemy od zaraz przekuwać miecze na lemiesze, a włócznie na sierpy? To znaczy słowa twarde i raniące w słowa wyrozumiałości i przebaczenia; zamknięte i groźne pięści w dłonie wyciągające się do uścisku lub objęć, do pojednania. Jesteśmy już wystarczająco nieszczęśliwi, czemu więc mamy czynić sobie nawzajem życie jeszcze cięższym?</p>

<p>"Ludzie, żyjcie w pokoju!<br>
Na umęczonej ziemi zbyt wielka bowiem jest tajemnica życia!"</p>

<p>Jest to jeden z najpiękniejszych wersetów Giovanniego Pascolego. (Często cytuję poetów nie po to, żeby robić wykład z literatury, ale dlatego że wielokrotnie najlepiej potrafią pomóc nam uchwycić sens spraw).</p>

<p>Ode mnie, od każdego z nas zależy, czy od dzisiejszego wieczoru zacznie się w jakimś stopniu realizować proroctwo; które usłyszeliśmy: "Za dni Jego zakwitnie pokój". Niech mi będzie wolno podsunąć wam modlitwę ułożoną przez świętego Franciszka, świętego pokoju w pełnym tego słowa znaczeniu:</p>

<p>"O Panie, uczyń mnie narzędziem Twego pokoju, <br>
abym siał miłość tam, gdzie panuje nienawiść. <br>
Wybaczenie, tam gdzie panuje krzywda.<br>
Jedność, tam gdzie panuje zwątpienie<br>
Tak, Panie, uczyń z nas wszystkich narzędzia Twojego pokoju!</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A04">3 niedz. Adwentu</a></h2>
<h4>III. niedziela Adwentu</h4>

<h5>Wszyscy pragniemy być szczęśliwi </h5>

<h5>Czytania: Iz 35,1-6a.10; Jk 5,7-10; Mt 11,2-11</h5>

<p>W tę niedzielę liturgia wita następującymi słowy przychodzących na Mszę świętą:</p>

<p><i>"Radujcie się zawsze w Panu; jeszcze raz powtarzam: radujcie się! Pan jest blisko!" (Flp 4,4-5).</i></p>

<p>Od nich też dzisiejsza niedziela wzięła nazwę niedzieli radości ('gaudete'). Także kolor szat liturgicznych jest inny, nie surowy fiolet, ale kolor różowy.</p>

<p>Pierwsze czytanie zaczerpnięte z Księgi proroka Izajasza całe jest hymnem na cześć radości:</p>

<p><i>"Niech się rozweseli pustynia i spieczona ziemia... <br>
Niech się rozraduje i wykrzykuje z uciechy... <br>
Wieczną chwały zabłyśnie na ich głowach; <br>
osiągną radość i szczęście, <br>
ustąpi smutek i wzdychanie".</i></p>

<p>Jest to więc dobra okazja, aby porozmawiać o kolejnej rzeczy wspólnej wierzącym i niewierzącym, o pragnieniu bycia szczęśliwym. Tym bardziej że zbliżamy się do Bożego Narodzenia i musimy być przygotowani do przyjęcia radości i przekazania jej naszym dzieciom. Możliwe bowiem, że nasze dzieci bardziej od chleba potrzebują radości.</p>

<p>Wszyscy chcą być szczęśliwi. Ludzie, gdy tylko słyszą o szczęściu, od razu słuchają cię z uwagą i patrzą ci na ręce, żeby się przekonać, czy może jesteś w stanie zaspokoić ich pragnienie. Jest to jedyna rzecz wspólna wszystkim bez wyjątku ludziom, tak dobrym, jak i złym. Nikt nie byłby zły, gdyby nie miał nadziei, że może to przynieść mu odrobinę szczęścia.</p>

<p>Gdybyśmy potrafili wyobrazić sobie całą ludzkość z jej najgłębszymi pragnieniami, to ujrzelibyśmy nieprzeliczony tłum ludzi zgromadzonych wokół drzewa owocowego, stojących na palcach i rozpaczliwie wyciągających ręce, próbując z wysiłkiem zerwać owoc, który jednak za każdym razem wymyka się z rąk. Szczęście, jak powiedział Dante, jest</p>

<p>"słodkim jabłkiem, którego na wielu gałęziach <br>
uważnie szukają śmiertelnicy".</p>

<p>Poszukiwanie szczęścia ('the pursuit of happiness') jest umieszczone w konstytucji amerykańskiej jaka jedno z podstawowych praw człowieka. Dlaczego więc tak niewielu jest rzeczywiście szczęśliwych? Dlaczego szczęście, jeśli przychodzi, gości tak krótko? Myślę, że głównym powodem jest to, że we wspinaczce po szczęście pomyliliśmy stok, wybraliśmy zbocze nie prowadzące na szczyt.</p>

<p>Nietrudno jest odkryć, gdzie leży błąd. (I tutaj musimy włączyć rozważanie o wierze). Objawienie mówi: "Bóg jest miłością"; człowiek myślał, iż może odwrócić to zdanie i powiedzieć: "Miłość jest Bogiem!" (jest to stwierdzenie Feuerbacha). Objawienie dodaje jeszcze: "Bóg jest szczęściem"; człowiek ponownie zmienia szyk zdania i mówi: "Szczęście jest Bogiem!".</p>

<p>Co się wtedy dzieje? Nie znamy na ziemi szczęścia w stanie czystym, absolutnym, jak też nie znamy miłości absolutnej; znamy jedynie fragmenty szczęścia, które często są jedynie przelotnym upojeniem zmysłów. Są to szklane radości, które błyszczą przez moment, ale niosą ze sobą udrękę, że w każdej chwili mogą się rozbić. Kiedy więc mówimy: "Szczęście jest Bogiem!", czynimy z naszych małych doświadczeń bóstwa; nazywamy bogiem dzieła naszych rąk lub naszego umysłu. Szczęście staje się dla nas bożkiem.</p>

<p>Taką właśnie radość sławi Beethoven w końcówce swojej Dziewiątej Symfonii (wybranej na oficjalny hymn zjednoczonej Europy!). Radość jest tam określana jako "iskra bogów i córka Elizjum". Jest to radość, której nie wystarcza dla wszystkich, dlatego jest zarezerwowana - jak mówi się w tym hymnie - tylko "dla tego, kto ma dobrą żonę lub pije w gronie przyjaciół". Radość, radość! ('Freude, Freude!'), jest okrzykiem pragnienia, który pozostaje bez odpowiedzi. Sam Beethoven, który go skomponował, był jednym z najszczęśliwszych ludzi, jacy żyli na ziemi.</p>

<p>To tłumaczy, dlaczego ten, kto szuka Boga, zawsze znajduje radość. Tymczasem ten, kto szuka radości, nie zawsze znajduje Boga. Kto szuka szczęścia przed Bogiem i poza Bogiem, znajdzie jedynie jego pozory, "pusty zbiornik", "cysterny popękane, które nie utrzymują wody" (Jr 2,13). Człowiek ogranicza się do szukania szczęścia w sposób ilościowy: szukając przyjemności i emocji coraz intensywniejszych albo dodając wciąż nowe przyjemności. Tak jak narkoman, który potrzebuje coraz większych działek, aby osiągnąć ten sam poziom przyjemności.</p>

<p>Trzeba zrobić przeskok od ilości radości do jej jakości. Jedynie Bóg jest szczęśliwy i czyni szczęśliwymi. Dlatego jeden z psalmów napomina nas:</p>

<p><i>"Raduj się w Panu, a On spełni pragnienia twego serca" (Ps 37,4).</i></p>

<p>Dzięki Niemu także radości obecnego życia nie tracą swej słodyczy i nie zmieniają się w udrękę. Nie tylko radości duchowe, ale wszelkie ludzkie uczciwe radości: radość z oglądania, jak rosną własne dzieci, ze szczęśliwie ukończonej pracy, z przyjaźni, z odzyskania zdrowia, ze zdolności twórczych, ze sztuki, z odprężenia, jakie daje kontakt z przyrodą. Tylko Bóg mógł sprawić, że z ust pewnego świętego wyrwał się okrzyk: "Dość już, Panie, nie dawaj mi więcej radości; moje serce nie może już jej więcej pomieścić!".</p>

<p>W Bogu znajduje się to wszystko, co człowiek zwykł łączyć ze słowem szczęście, a nawet o wiele więcej, ponieważ "ani oko nie widziało, ani ucho nie słyszało, ani serce człowieka nie zdołało pojąć, jak wielkie rzeczy przygotował Bóg tym, którzy Go miłują" (1 Kor 2,9). Ostatecznym celem wskazywanym człowiekowi przez wiarę chrześcijańską nie jest zwykłe ustanie wszelkich cierpień, wygaśnięcie pragnień, jak w innych religiach. Cel jest nieskończenie większy: zaspokojenie wszystkich pragnień. Pismo święte opisuje życie wieczne posługując się obrazem święta, uczty weselnej, pełnej śpiewów i tańców. Wejście na nią równa się definitywnemu wejściu do radości: "Wejdź do radości twego Pana" (Mt 25,21).</p>

<p>Jestem przekonany, że nadszedł już czas, żeby zacząć głosić z większą odwagą radosne przesłanie, iż Bóg jest szczęściem, że to właśnie do szczęścia - nie zaś cierpienia, wyrzeczenia, krzyża będzie należało ostatnie słowo. Przesłanie, że cierpienie służy jedynie do usunięcia przeszkód dla radości, do poszerzenia duszy, aby pewnego dnia mogła przyjąć jak największą jej ilość.</p>

<p><i>"Ubogim głosi się Ewangelię".</i></p>

<p>Są to słowa Jezusa z dzisiejszej Ewangelii, a Ewangelia to przecież nic innego jak dobra nowina. Ewangelia jest więc głoszeniem radości! Ludzkość przekonana jest, że musi wybierać między Bogiem a szczęściem. Uczyniliśmy nieświadomie z Boga rywala, wroga ludzkiej radości. Boga zazdrosnego, jak to ma miejsce u niektórych pisarzy pogańskich. Ale jest to największe dzieło szatana, broń, którą z powodzeniem posłużył się w przypadku Ewy.</p>

<p>Radość jest jak bieżąca woda: trzeba dawać, by móc otrzymać. "Pokażcie nam waszą radość!" (por. Iz 66,5), wołali zaczepnie do Żydów ci, którzy uprowadzili ich do niewoli. Także do chrześcijan niewierzący kierują bez słów to samo wyzwanie: "Pokażcie nam waszą radość!".</p>

<p>Jak świadczyć o radości? Święty Paweł po napomnieniu chrześcijan, żeby zawsze się radowali, dodaje zaraz:</p>

<p><i>"Niech będzie znana wszystkim ludziom wasza wyrozumiała łagodność".</i></p>

<p>Wyrażenie wyrozumiała łagodność oznacza całą serię postaw, na którą składają się przychylność, dobrotliwość, zdolność do wierzenia. Wierzący - albo po prostu tato i mama - świadczą o radości, gdy unikają wszelkiej uszczypliwości i drażliwości, gdy potrafią rozsiewać zaufanie. Kto jest szczęśliwy nie jest zgorzkniały i czepialski, nie odczuwa potrzeby absolutyzowania zawsze i wszystkiego, potrafi relatywizować rzeczy, ponieważ zna coś, co jest o wiele większe.</p>

<p>Do tych, którzy pośród was cierpią w tej chwili i płaczą, kieruję napomnienie skierowane do ludu izraelskiego przez proroka w chwili wielkiego smutku:</p>

<p><i>"Nie będźcie smutni i nie płaczcie: radość w Panu jest waszą ostoją" (Ne 8).</i></p>
<p>
<b>[ <a href="#Top">Powrót</a> ]</b>
</p>


<h2><a name="A05">4 niedz. Adwentu</a></h2>
<h4>IV. niedziela Adwentu</h4>

<h5>Dziewczynka Nadzieja </h5>

<h5>Czytania: Iz 7,10-14; Rz 1,1-7; Mt 1,18-24</h5>

<p>Wszystkie trzy czytania z dzisiejszej niedzieli mają jeden wspólny element: każde z nich mówi o narodzinach:</p>

<p><i>"Oto Panna pocznie i porodzi Syna, i nazwie Go imieniem Emmanuel" (pierwsze czytanie).</i></p>

<p><i>"Chrystus Jezus... pochodzący według ciała z rodu Dawida" (drugie czytanie).</i></p>

<p><i>"Z narodzeniem Jezusa Chrystusa było tak..." (Ewangelia).</i></p>

<p>Dzisiejszą niedzielę możemy więc nazwać niedzielą narodzin! Narodziny mają wielkie znaczenie dla Pisma świętego. Wszystkie wielkie historie biblijne rozpoczynają się opisem narodzin postaci: Izaaka, Mojżesza, Jana Chrzciciela, Jezusa, które zwiastują jego misję.</p>

<p>Jako że postanowiliśmy poruszać w świetle Ewangelii problemy i prośby współczesnych ludzi, nie możemy nie postawić sobie pytania, dlaczego we Włoszech nie rodzą się już dzieci. Dlaczego jesteśmy w czołówce krajów o niskim przyroście naturalnym? Według danych Centralnego Urzędu Statystycznego już drugi rok z rzędu mamy więcej pogrzebów niż chrztów. Corocznie wprawdzie przybywa nam sto tysięcy mieszkańców, ale tylko dlatego, że napływa wielu imigrantów.</p>

<p>Boże Narodzenie, które swego czasu było w sposób szczególny świętem dzieci, teraz już nim nie jest. Jest świętem dużych, dorosłych. Na wystawach sklepowych przed świętami widzi się przede wszystkim prezenty dla dorosłych. Jeżeli kiedyś radością dorosłych na Boże Narodzenie było sprawienie radości dzieciom, teraz zdaje się, że starają się zadowolić jedynie samych siebie.</p>

<p>Z okazji opublikowania dorocznego raportu Centrum Badań Społecznych wiele mówiło się, że Włochy zatraciły ufność, iż choć na pozór wszystko jest na swoim miejscu, mimo to nie funkcjonuje. Krótko mówiąc Włochy są zdrowe, ale "kuleją". Jak zawsze dawano wiele wyjaśnień i przedstawiano najróżniejsze rozwiązania.</p>

<p>Rozwiązaniem problemu i źródłem nadziei ma być, wyobraźcie sobie, wielowładztwo. "Wielowładztwo - można była przeczytać w komentarzu znanego dziennika - jest w sumie prawdziwym źródłem nadziei na przyszłość". Nadzieja Włoch opiera się więc na tendencji do rozdzielenia władzy pomiędzy różne centra (taki jest sens wielowładztwa). Mamy tu przejście od piramidy z czasów greckich, to znaczy od struktury wertykalnej, do społeczeństwa, w którym ciężar władzy rozdzielony jest na poszczególne "kolumny".</p>

<p>Czy możemy jednak uczciwie powiedzieć, że. sprawcami wszystkich problemów Włoch są politycy i rząd? Ze wszystkie problemy stwarzane są na "górze", nie zaś "na dole"? Czy możemy uczciwie powiedzieć, iż trudności ekonomiczne i społeczne są dzisiaj większe niż w przeszłości? Jeżeli żyjemy w okresie kryzysu, to kiedy w bliższej lub dalszej przeszłości nie było kryzysów?</p>

<p>Mnie jako laikowi wydaje się, że ten typ analiz pozwala uchwycić jedynie małą część prawdy. Prawdziwym problemem są nie tyle nogi, co serce. Problemem nie jest fakt, iż "kuleje"... Prawdziwym problemem jest duchowa oschłość, utrata życiodajnego rozmachu, radości, zdolności do rzucenia się w przyszłość. Dzieje się tak, ponieważ straciliśmy pewien rodzaj niewinności i prostoty, a tym samym zagubiliśmy zdolność do zdumiewania się, do dziwienia się życiu i rzeczom. Utraciliśmy poezję. Jesteśmy jak drzewo, które straciło swe najgłębsze korzenie i odżywia się jedynie dzięki korzeniom rosnącym pod powierzchnią. Z powodu planowania wszystkiego wkrótce nie będzie czego planować, ponieważ wszystko będzie już rozplanowane.</p>

<p>Jechałem kiedyś samochodem, który prowadził osiemdziesięcioletni kierowca. Mężczyzna ów wskazywał mi wzgórza, drzewa, liście, piękne domy, których budowę obserwował od fun</p>

<p>damentów. "Popatrz, popatrz! Czyż to wszystko nie jest wspaniałe?". Rzeczywiście podziwiałem, ale nie tyle naturę, co jego samego, jego entuzjazm, poetyckość, radość życia w wieku osiemdziesięciu lat. Nieco wcześniej w jego domu zauważyłem książkę, którą podarował żonie. Napisał w niej taką dedykację: "Osobie, którą cenię i kocham najbardziej na świecie". Wszystko w jego życiu pozostało świeże: jego małżeństwo, jego zainteresowanie życiem.</p>

<p>Oto czego nam brak. Czasem obwinia się za wszystko podatki. Stwierdzono, że w rodzinie mającej troje dzieci wydatki są większe o dziesięć procent, niż w rodzinach bezdzietnych. Także to ma wpływ na niski przyrost naturalny, ale głównym powodem nie jest ekonomia. A więc liczba narodzin powinna być tym wyższa, im wyższa jest warstwa społeczna albo powinna też wzrastać wraz z przesuwaniem się z południa na północ Włoch. Wiemy jednak, że jest dokładnie odwrotnie.</p>

<p>Powód jest głębszy. Jest nim brak nadziei! Jeżeli zawarcie małżeństwa jest aktem wiary, to zrodzenie dziecka jest aktem nadziei. Na świecie nie czyni się nic bez nadziei. Potrzebujemy nadziei tak samo jak powietrza. Kiedy jakaś osoba jest bliska omdlenia, to woła się do tych, co stoją wokół niej: "Zróbcie miejsce, żeby mogła oddychać!". Coś podobnego powinno się powiedzieć, gdy ktoś jest bliski ustania, poddania się wobec życia: "Dajcie mu powód nadziei!".</p>

<p>Kiedy ktoś wstaje rano i nie ma czego się spodziewać w ciągu dnia, zupełnie niczego, to miejcie go na oku: jest w wielkim niebezpieczeństwie... W takich sytuacjach rodzą się myśli o samobójstwie. Młodzi potrzebują nadziei. Dzieci chętnie wracają do domu lub w nim przebywają, jeżeli oddycha się w nim nadzieją. W przeciwnym razie uciekają, wymykają się. Pewne fenomeny, takie jak narkotyki, dyskoteki, ze względu na łączące się z nimi szaleństwo i samozniszczenie, są synonimem braku nadziei. "Dlaczego przychodzisz tutaj?", zapytano pewnego młodego człowieka, który przyszedł na dyskotekę. Odpowiedział: "Żeby nie myśleć!". Nadzieja traci oddech, zmniejsza się do tego stopnia, że na koniec wypełnia przestrzeń tylko między jedną a drugą działką narkotyku albo między jednym sobotnim wieczorem a drugim.</p>

<p>Kiedy w życiu człowieka odradza się nadzieja wszystko wydaje się inne, choć nic w rzeczywistości się nie zmieniło. Nadzieja jest źródłem siły. Dosłownie dokonuje cudów. Z natury jestem wrażliwy na zimno. Zauważyłem jednak, że zimno kwietniowe napełnia mnie mniejszym strachem, lepiej je znoszę, niż zimno listopadowe, choćby w obu przypadkach było takie samo. Dlaczego? To jasne: kwiecień zapowiada już wiosnę, natomiast listopad zimę. Zimno kwietniowe niesie nadzieję, zimno listopadowe zaś pesymizm.</p>

<p>Nadeszła pora, żeby zastanowić się, co stare chrześcijaństwo ma do zaofiarowania ludziom w tym momencie historii. Tylko schronienie w szanowanej instytucji, przez którą, bardziej niż przez inne, naród włoski czuje się reprezentowany? To byłoby już dużo, ale nie jest to najważniejsze. Ewangelia ma do zaofiarowania coś o wiele głębszego: Nadzieję! Nadzieję pisaną dużą literą, Boską cnotę Nadziei. To jest chwila, by dochować wierności tytułowi naszego programu: "Motywy nadziei".</p>

<p>Nadzieje ziemskie (dom, praca, zdrowie, powodzenie dzieci...), nawet jeśli się zrealizują, nieuchronnie rozczarowują, jeżeli nie ma czegoś głębszego, co by je podtrzymywało i podnosiło ich wartość. Są jak liście, które więdną, gdy usycha pień drzewa. Przypatrzmy się temu, co dzieje się w pajęczynie. Pajęczyna jest dziełem sztuki. Doskonała w swej symetrii, elastyczna, funkcjonalna. Dobrze naciągnięta ze wszystkich stron przez nitki, na których jest rozpięta. Ale podtrzymywana jest w samym środku przez jedną nić biegnącą od góry, którą pająk utkał schodząc. Jeżeli ktoś przeciąłby jedną z bocznych nici, to wówczas pająk wyszedłby, szybko ją naprawił i wszystko wróciłoby do normy. Jeśli jednak obcięlibyście tę nić schodzącą z góry (muszę wyznać, że raz tak zrobiłem, aby przekonać się, co się stanie), wszystko sflaczeje. Pająk wie, że nic już nie da się zrobić i odchodzi. Boska cnota nadziei jest tą właśnie schodzącą z góry nicią naszego życia, podtrzymującą całą treść naszego życia, wszystkie nasze nadzieje.</p>

<p>Czym więc jest Boska cnota nadziei? Jest to nowa zdolność, dana temu, kto wierzy. Ona wszczepia się w tę naturalną zdolność otwarcia się na przyszłość, którą jest ludzka nadzieja, dając jej nową motywację i nową treść. Daje jej horyzont otwarty, nie ograniczony żadnym murem ani płotem. Nawet śmiercią.</p>

<p>Nadzieja wraz z Wiarą i Miłością jest jednym z trzech Bożych zalążków lub nasion, które Duch Święty zasadza w życiu ochrzczonego, jedną z trzech nowych możliwości, które Chrystus stworzył człowiekowi. "Bóg przez powstanie z martwych Jezusa Chrystusa na nowo zrodził nas do żywej nadziei" (1 P 1,3). Na nowo nas zrodził: chodzi tu o nowe narodziny, o nową młodość. Święty Paweł nazywa chrześcijańskiego Boga "Bogiem nadziei" (Rz 15,13).</p>

<p>Poeta Charles Péguy napisał poemat o Boskiej cnocie Nadziei. Mówi w nim między innymi coś takiego: Wiara, Nadzieja i Miłość są trzema siostrami radośnie kroczącymi drogą, które trzymają się za ręce. Dwie są duże, idąca zaś pomiędzy nimi siostra małą dziewczynką. (Bez trudu rozumie się, kim jest ta dziewczynka). Wszyscy widząc je myślą, że to dorosłe siostry - Wiara i Miłość - prowadzą dziewczynkę. Tymczasem jest na odwrót. To dziewczynka Nadzieja prowadzi dwie pozostałe siostry, jeśli bowiem zatrzymuje się nadzieja, stają wszystkie. Jak wierni - kontynuuje Péguy - dawniej wychodząc z kościoła podawali sobie wodę święconą, tak chrześcijanie muszą przekazywać sobie z ojca na syna Bożą nadzieję.</p>

<p>Czym może być Boże Narodzenie w czasie, kiedy tak bardzo potrzeba nadziei? Może być okazją do zmiany postępowania, do odrodzenia nadziei. Proroctwo odniesione przez liturgię do narodzin Jezusa mówi:</p>

<p><i>"Naród kroczący w ciemnościach <br>
ujrzał światłość wielką...<br>
Pomnożyłeś radość, zwiększyłeś wesele... <br>
Albowiem Dziecię nam się narodziło, <br>
Syn został nam dany" (Iz 9,1-5).</i></p>

<p>Słowa te odczytane w obecnym kontekście nabierają całkiem specyficznego znaczenia. Zawierają obietnicę, wskazują drogę wyjścia z ciemności i duchowego bagna, w którym się znajdujemy. Trzeba jednak ponownie odkryć, kim jest to Dziecię i co nam przyniosło. Trzeba przywrócić Bożemu Narodzeniu jego sens. Albowiem Boże Narodzenie bez Dzieciątka Jezus można  przyrównać do ram bez obrazu, do Mszy bez konsekracji, do święta bez solenizanta.</p>

<p>Boże Narodzenie zawsze było okazją do wydobycia z wszystkich, czy to z dużych, czy małych, tego, co najlepsze, co spontaniczne i dobre w sercu, zdolności do cieszenia się i zdumiewaaua. Także podczas wojny, w czasie o wiele mroczniejszym od naszego.</p>

<p>Chcę wam coś zaproponować: adoptujcie w to Boże Narodzenie jedno dziecko: Nadzieję! Zabierzcie ją do domu. Jakież niesamowite rzeczy dzieją się tam, gdzie ona wchodzi! Nadzieja zaczyna wszystko od początku. Jest w tym specjalistką. Tysiące rozczarowań i kłamstw nie liczą się dla niej. Pamiętacie postać Cabirii z filmu Felliniego? Dla mnie twarz Julii, która mimo kolejnych oszustw i rozczarowań potrafiła otworzyć się na uśmiech i być pełna zaufania, jest hymnem na cześć nadziei.</p>

<p>Zmiana tendencji w dziedzinie przyrostu naturalnego, przyrost kołysek będzie konkretnym znakiem; że nasz naród potrafił zacząć wszystko od nowa, znaleźć wciąż nowe zasoby w przebogatym skarbcu swego człowieczeństwa i swojej historii. Pamiętajmy też o tym, co pewnego razu powiedział Jezus:</p>

<p><i>"Kto przyjmuje jedno z tych dzieci w imię moje, Mnie przyjmuje".</i></p>

<p>To bez wątpienia odnosi się do tego, kto przyjmuje biedne i opuszczone dziecko, do tego, kto adoptuje lub utrzymuje dziecko z Trzeciego Świata. Ale odnosi się również do chrześcijańskich rodziców, którzy kochając się w wierze i nadziei otwierają się na nowe życie. Tym dzieckiem, które się narodzi, będzie Jezus pośród nich: "Mnie przyjmuje".</p>

<p>Jestem pewien, że wiele małżeństw - które może w pierwszej chwili na wieść o ciąży ogarnął strach - powtórzy słowa tego proroctwa: "Pomnożyłeś radość, zwiększyłeś wesele, ponieważ dziecko się nam narodziło, syn został nam dany!".</p>

<p>Życzę wszystkim wielu łask Bożych na zbliżające się święta Narodzenia Pańskiego!</p>
<p>
<b>[ <a href="#Top">Powrót</a> ]</b>
</p>


<h2><a name="A06">Niedz. sw. Rodziny</a></h2>
<h4>Niedziela w oktawie Narodzenia Pańskiego: święto Świętej Rodziny</h4>

<h5>"Mężczyzną i kobietą stworzył ich" </h5>

<h5>Czytania: Syr 3,2-6.12-14; Kol 3,12-21; Mt 2,13-15.19-23</h5>

<p>Dzisiaj, w niedzielę po Bożym Narodzeniu, obchodzimy święto Świętej Rodziny Jezusa, Maryl i Józefa. W drugim czytaniu święty Paweł mówi:</p>

<p><i>"Żony, budźcie poddane mężom, jak przystało w Panu. <br>
Mężowie, miłujcie żony i nie budźcie dla nich przykrymi!<br>
Dzieci, budźcie posłuszne rodzicom we wszystkim, bo to jest miłe w Panu.<br>
Ojcowie, nie rozdrażniajcie waszych dzieci, aby nie traciły ducha".</i></p>

<p>W tekście tym widać dwie podstawowe relacje, które tworzą rodzinę: relację żona - mąż oraz relację rodzice - dzieci. Wskazana jest również treść lub charakterystyka obu relacji: miłość z jednej strony i uległość z drugiej w relacji między mężem i żoną; posłuszeństwo z jednej strony i cierpliwość z drugiej, gdy chodzi o rodziców i dzieci.</p>

<p>W obu relacjach ta pierwsza, czyli relacja między małżonkami, jest ważniejsza, ponieważ od niej w dużej mierze zależy druga relacja, relacja z dziećmi. Rodzice mogą bardzo kochać swoje dzieci, ale jeśli nie miłują się nawzajem, wówczas dziecko dorasta w atmosferze niepewności. Często się zdarza, że gdy małżonkowie już się nie kochają, to przelewają swoje uczucia na dziecko, starając się nieświadomie przywiązać je do siebie.</p>

<p>Ale nie tego pragnie dziecko. Ono nie chce być kochane różną miłością i częściowo; chce, żeby tata i mama kochali się i aby włączyli je do swojej miłości. Dzieci wiedzą, że to z tej miłości się narodziły i jeśli jej zabraknie to tak jakby straciły grunt pod nogami. Dlatego postanowiłem skoncentrować uwagę na relacji między małżonkami, pomijając relację pomiędzy dziećmi a rodzicami.</p>

<p>Gdy czytamy te Pawłowe słowa ze współczesnym nastawieniem natychmiast uderza nas jednak pewna trudność. Paweł poleca mężom, żeby miłowali żony (i to się nam podoba), ale potem zaleca żonom, aby były poddane mężom, i to w społeczeństwie o bardzo silnie rozwiniętej (i słusznie) świadomości równości płci wydaje się nie do przyjęcia.</p>

<p>A jednak to prawda. W tej kwestii Paweł jest przynajmniej częściowo pod wpływem mentalności swoich czasów. Jednak rozwiązanie nie polega na wyeliminowaniu z relacji pomiędzy mężem a żoną słowa "poddanie", a jeśli już, to musi być ono wzajemne, tak jak obopólna jest miłość. Innymi słowy nie tylko mąż musi kochać żonę, ale również żona męża; nie tylko żona musi być poddana mężowi, ale także mąż żonie. Wzajemna miłość i obopólne poddanie.</p>

<p>Poddanie jest wówczas jedynie jednym z aspektów i wymagań miłości. Dla tego, kto miłuje, poddanie się kochanej osobie nie upokarza, lecz napełnia szczęściem. Poddanie się oznacza bowiem w tym przypadku liczenie się z wolą współmałżonka, z jego opinią i z jego uczuciami. Oznacza prowadzenie dialogu, nie zaś decydowanie za drugą osobę. Oznacza czasem zrezygnowanie z własnego punktu widzenia. Krótko mówiąc oznacza pamiętanie o tym, że stali się jednym ciałem, czyli osobami, które dobrowolnie i wspólnie noszą swoje jarzmo.</p>

<p>Porównanie może się wydawać pozbawione szacunku, ale wyobraźcie sobie, co stałoby się, gdyby dwa woły złączone tym samym jarzmem nie skoordynowały swoich ruchów, lecz każdy ciągnąłby w swoją stronę, przyspieszając lub zwalniając, idąc to na prawo, to na lewo, nie bacząc przy tym na drugiego. Byłby to trud wyczerpujący oba woły.</p>

<p>Aby zrozumieć piękno i godność relacji małżeńskiej musimy sięgnąć do Pisma świętego. Napisane jest:</p>

<p><i>"Stworzył Bóg człowieka na swój obraz, <br>
na obraz Boży go stworzył:<br>
stworzył mężczyznę i niewiastę" (Rdz 1,27).</i></p>

<p>Biblia jak widać bardzo ściśle łączy fakt stworzenia na obraz Boży z faktem bycia mężczyzną i niewiastą. Ale jaka relacja może istnieć między tymi dwoma faktami? W jakim sensie bycie mężczyzną i kobietą - ludzką parą - może być obrazem Boga? Bóg przecież nie jest ani mężczyzną, ani kobietą.</p>

<p>Podobieństwo polega na tym, że Bóg jest jeden i sam, ale nie samotny. Bóg biblijny jest miłością, a mniej niż dwie osoby nie mogą sobie okazywać miłości. Jeżeli we wszechświecie byłaby tylko jedna osoba, to do kogo Bóg mógłby powiedzieć: "Miłuję cię!"? Do siebie samego? Ale to byłby narcyzm i egoizm, a nie miłość. Miłość wymaga komunii, wymiany między osobami; domaga się tego, żeby byli "ja" i "ty". Dlatego Bóg chrześcijański jest jeden i troisty. W Nim współistnieją jedność i odrębność: jedność co do natury, wartości, zamierzeń i różnorodność co do cech i osób.</p>

<p>W tym właśnie sensie ludzka para - i tylko ona - jest obrazem Boga. Rodzina ludzka jest odbiciem Trójcy. Mąż i żona stanowią bowiem jedno ciało, jedno serce, jedną duszę, choć w różnorodności płci i osobowości. W parze małżeńskiej pojednały się ze sobą jedność i różnorodność. Małżonkowie stoją przed sobą jak "ja" i "ty" oraz stoją przed resztą świata, począwszy od swoich dzieci, jako "my", prawie jakby chodziło o jedną osobę, już jednak nie pojedynczo, ale razem. My, czyli twoja matka i ja, twój ojciec i ja.</p>

<p>Wiemy, że jest to 'ideał' i jak we wszystkich rzeczach rzeczywistość często jest bardzo różna, skromniejsza, bardziej złożona, czasem nawet tragiczna. Jesteśmy bowiem tak często bombardowani negatywnymi przypadkami niepowodzeń, że przypomnienie ideału pary małżeńskiej najpierw na płaszczyźnie naturalnej i ludzkiej, a potem na płaszczyźnie chrześcijańskiej może przynieść dobre owoce. Biada nam, gdybyśmy w imię źle pojętego realizmu zaczęli się wstydzić ideałów. Dni takiego społeczeństwa byłyby wówczas policzone. Młodzi mają prawo do tego, aby dorośli przekazywali im ideały, a nie wyłącznie sceptycyzm i cynizm. Nic bowiem nie ma takiej siły przyciągania jak ideał.</p>

<p>Oto jak opisuje szczęście  małżeńskie wielki pisarz Fiodor Dostojewski: ,Jeżeli kiedyś kochaliście się, jeśli z miłości wzięliście ślub, czemu miłość ta miałaby przeminąć? Czyż nie można jej ożywiać? Rzadko się zdarza, że nie można jej podtrzymać. To prawda, że pierwsza miłość małżeńska przemija, ale potem przychodzi miłość nawet jeszcze lepsza. Stają się jednego ducha, wszystkie decyzje podejmują wspólnie, nie mają tajemnic przed sobą. Kiedy urodzą się dzieci, ta każda chwila, nawet najtrudniejsza, zdaje się być chwilą szczęścia... Jak wówczas ojciec i matka mogliby nie złączyć się jeszcze ściślej? Mówią, że posiadanie dzieci jest czymś ciężkim. Kto tak mówi? To szczęście niebiańskie. Ja przeogromnie lubię dzieci. Widzisz różowego malca ssącego twoją pierś, kimże musiałby być mąż, żeby znienawidził żonę karmiącą swoje dziecko?".</p>

<p>Co nowego wnosi wiara chrześcijańska do tego ludzkiego ideału? Po prostu możliwość przełożenia go na praktykę, żeby z ideału pozostającego w sferze marzeń stał się przeżywanym doświadczeniem. Wiadomo, nie automatycznie i za sprawą jakichś czarów, ale dzięki współpracy, ucząc się i wzrastając.</p>

<p>Wiara dodaje do natury łaskę. Jest to owoc sakramentu małżeństwa, on daje małżonkom łaskę stanu. Łaska - słowo zapomniane i często ograniczone do znaczenia świeckiego, które trzeba ponownie odkryć! Ono jest tym dodatkiem pochodzącym z krzyża Chrystusowego, który nie niszczy natury i nie zastępuje jej, lecz ją podnosi, wywyższa, uzdrawia i umacnia, daje jej nowe zdolności do pokonywania trudności. Pomaga wstać po każdym upadku.</p>

<p>Łaskę identyfikuje się z Duchem Świętym, który jest darem lub raczej ofiarowywanie się Boga samego. Kiedy małżonkowie otwierają się na działanie Ducha Świętego, On udziela im tego, czym sam jest. Zaraża ich, jeśli można tak powiedzieć, odnawiając w nich zdolność i radość z dawania się drugiej osobie. O tym, że coś zaczyna się zmieniać w relacjach między małżonkami, że łaska zaczyna brać górę nad naturą, agapa nad erosem, świadczy to, iż przestają się zastanawiać się: "Co mój mąż - lub moja żona - mógłby uczynić dla mnie, a jeszcze tego nie zrobił?", lecz zaczynają myśleć: "Co mogłabym zrobić dla mojego męża albo co mógłbym zrobić dla mojej żony, czego jeszcze nie zrobiłam, zrobiłem?".</p>

<p>W ten sposób małżeństwo jest uświęcane nie przez coś, co przychodzi z zewnątrz, przez sprawowany ryt lub przez wodę święconą, którą zostały pokropione obrączki, ale samo w sobie, w swoim najintymniejszym geście. Nie trzeba już przeżywać chwili swojej intymności jako czegoś oderwanego, prawie ukrytego przed Bogiem, ale przeciwnie jako moment obecności Boga między nimi i miłości Boga do nich. W akcie wzajemnego ofiarowywania się małżonkowie naprawdę są obrazem Boga, ponieważ odzwierciedlają płodną miłość, która jest w Trójcy.</p>

<p>To dotyczy głębokiej płaszczyzny wiary. A gdy chodzi o płaszczyznę praktyczną, co słowo Boże może dać małżonkom? Nie tylko etykę - to znaczy wskazania moralne dotyczące licznych problemów życia małżeńskiego i prokreacji - ale także duchowość. Święty Paweł w tym samym liście, o którym wspomniałem na początku, podsuwa nam kilka cennych rad dotyczących duchowości pary małżeńskiej. Zwraca się do wszystkich, ale przede wszystkim do małżonków:</p>

<p><i>"Jako wybrańcy Boży - święci i umiłowani - obleczcie się w serdeczne miłosierdzie, dobroć, pokorę, cichość, cierpliwość, znosząc jedni drugich i wybaczając sobie nawzajem, jeśliby miał ktoś zarzut przeciw drugiemu. Na to zaś wszystko przyobleczcie miłość, która jest więzili doskonałości. A sercami waszymi niech rządzi pokój Chrystusowy, do którego też zostaliście wezwani w jednym Ciele. I budźcie wdzięczni! Słowo Chrystusa niech w was przebywa z całym swym bogactwem: z wszelką mądrościu nauczajcie i napominajcie samych siebie przez psalmy, hymny, pieśni pełne ducha, pod wpływem łaski śpiewając Bogu w waszych sercach".</i></p>

<p>Spośród tych wszystkich wspaniałych rad jedną chciałbym szczególnie podkreślić, a mianowicie wzajemne wybaczanie sobie. Znałem pewne małżeństwo mające już dorosłe dzieci, bardzo związane ze sobą. Zdradzili mi tajemnicę swego powodzenia: "W dniu ślubu jako program naszego życia wzięliśmy słowa świętego Pawła: &#171;Niech nad waszym gniewem nie zachodzi słońce&#187;, i postanowiliśmy nigdy nie iść spać po jakiejś kłótni lub nieporozumieniu nie pogodziwszy się najpierw. Czasem z trudem i mrucząc coś pod nosem, ale zawsze wyciągaliśmy do siebie ręce, żeby je uścisnąć".</p>

<p>Może także inne małżeństwa zaczną tak postępować...</p>

<p>Zbliżamy się do końca starego roku i początku nowego. Składam wam więc najlepsze życzenia wielu łask Bożych i wszelkiej pomyślności na cały rok.</p>
<p>
<b>[ <a href="#Top">Powrót</a> ]</b>
</p>


<h2><a name="A07">Swieto Chrztu Panskiego</a></h2>
<h4>Święto Chrztu Pańskiego </h4>

<h5>"Tyś jest mój Syn!" </h5>

<h5>Czytania: Iz 42,1-4.6-7; Dz 10,34-38; Mt 3,13-17</h5>

<p>W tę niedzielę Kościół obchodzi święto Chrztu Jezusa. Rzeczą najważniejszą w chrzcie Jezusa jest nie tyle fakt zewnętrzny Jezus, który przychodzi, aby dać się ochrzcić przez Jana Chrzciciela - on jest tylko ramą. Istotny jest głos Ojca, ogłaszającego Jezusa swoim umiłowanym Synem.</p>

<p><i>"Gdy Jezus został ochrzczony, natychmiast wyszedł z wody. A oto otworzyły Mu się niebiosa i ujrzał Ducha Bożego zstępującego jak gołębicę i przychodzącego na Niego. A głos z nieba mówił: &#171;Ten jest mój Syn umiłowany, w którym mam upodobanie&#187;" (Mt 3,16-17).</i></p>

<p>Piszący biografie wielkich artystów i poetów zawsze starają się odkryć, kto (przeważnie były to kobiety) był dla mistrza źródłem inspiracji, muzą, często ukrytą. Także w życiu Jezusa znajdujemy tajemniczą miłość, która stanowiła inspirację tego wszystkiego, co uczynił, miłość do Ojca niebieskiego.</p>

<p>Tak na prawdę to On nie mówił Ojcze, lecz 'Abba', co znaczy tatusiu, mój tato, drogi tatusiu. Był to nowy, nieznany dotąd sposób zwracania się do Boga, pełen zarazem ogromnego szacunku i wielkiej zażyłości. Teraz, przy okazji chrztu w Jordanie, odkrywamy, że ta miłość jest wzajemna. Ojciec ogłasza Jezusa swoim umiłowanym Synem i okazuje całe swe upodobanie, zsyłając na Niego Ducha Świętego, który jest Jego miłością osobową.</p>

<p>Nie wiadomo dlaczego literatura, sztuka, teatr, reklama wykorzystuje tylko jedną ludzką relację, relację seksualną pomiędzy mężczyzną a kobietą, między mężem a żoną. Może dlatego, że tak łatwo mówi się o seksie, porusza się niepokojący problem, a człowiek lubi łowić w mętnej wodzie. Wydaje się, że nie istnieje w życiu nic innego tylko to. Musimy przyznać, że seks staje się obsesją. Gdyby na ziemi znalazł się przybysz z innej planety albo udałoby się mu na swojej planecie obejrzeć niektóre nasze programy telewizyjne, to sądzę, że pomyślałby, iż jesteśmy śmieszni, gdy chodzi o sprawy seksu.</p>

<p>Pozostawiamy natomiast prawie całkowicie nie zbadaną inną ludzką relację, równie uniwersalną i istotną, także będącą jednym z wielkich źródeł radości życia: relację między ojcem a dziećmi, radość z ojcostwa. Zajęła się tym nieco współczesna psychologia, ale prawie wyłącznie od strony negatywnej, aby uwypuklić konflikty pomiędzy ojcem a dzieckiem.</p>

<p>Jeśli jednak szuka się ze spokojem i obiektywizmem w sercu człowieka, to odkryje się, iż dla ogromnej większości normalnych osób, dla osób dorosłych i dojrzałych, udana, mocna i pełna uczucia relacja z dziećmi jest nie mniej ważna i satysfakcjonującą od relacji mężczyzna - kobieta. Wiemy też z drugiej strony, jak ta relacja jest ważna dla syna lub córki i jaką straszliwą pustkę pozostawia jej brak.</p>

<p>Miałem kiedyś okazję przypatrywać się scence rodzinnej. Tato wrócił akurat z pracy. Na szczycie schodów czekała na niego jego mająca roczek córeczka, którą mama w ciągu dnia nauczyła słowa tatuś. Musielibyście zobaczyć oczy tego mężczyzny, kiedy po raz pierwszy usłyszał, jak dziecko nazwało go tatą, żeby zrozumieć, co czuje się, gdy jest się ojcem.</p>

<p>W święto Świętej Rodziny zajmowaliśmy się relacją między żoną a mężem. Pozwólcie mi więc dzisiaj powiedzieć o drugiej podstawowej, a pominiętej wówczas relacji pomiędzy ojcem a dziećmi. O mamach będziemy mieli jeszcze okazję porozmawiać przy innej okazji, nie licząc tego, że mamy będą szczęśliwe z tego wyboru, ponieważ jak wiadomo to one jako pierwsze cierpią z powodu złych relacji pomiędzy ojcem a dziećmi.</p>

<p>Według Pisma świętego jak relacja mężczyzna - kobieta ma swój wzór w relacji Chrystus - Kościół, tak relacja ojciec - dziecko na swój model w relacji między Bogiem Ojcem a Jego Synem Jezusem. Od Boga Ojca, mówi święty Paweł, "bierze nazwę wszelkie ojcostwo na niebie i na ziemi" (por. Ef 3,15), to znaczy czerpie życie, sens i wartość.</p>

<p>Ale jak nowotwór atakuje zwykle najdelikatniejsze organy ludzkiego ciała, tak niszczycielska siła grzechu i zła atakuje ośrodki najistotniejsze dla ludzkiej egzystencji. Nie ma niczego bardziej narażonego na nadużycia, na wykorzystywanie i przemoc od relacji między mężczyzną a kobietą i nie ma niczego tak podatnego na deformację jak relacja ojciec - dziecko: despotyzm, paternalizm, bunt, odrzucenie, nieporozumienia...</p>

<p>Psychoanaliza była przekonana, że w podświadomości każdego dziecka można dostrzec kompleks Edypa, czyli ukryte pragnienie zabicia własnego ojca. Ale nawet bez niepokojenia psychoanalizy Freuda, gazety przynoszą nam każdego dnia przerażające fakty dotyczącego tego problemu.</p>

<p>Jest to dzieło typowo diabelskie. Imię diabeł wzięte dosłownie oznacza tego, kto rozdziela, kto rozłącza. On już nie zadowala się przeciwstawianiem jednej klasy społecznej drugiej ani jednej płci drugiej, mężczyzn kobietom i kobiet mężczyznom. Chce uderzyć głębiej: próbuje, często z sukcesem, przeciwstawić ojców dzieciom i dzieci ojcom.</p>

<p>W ten sposób zatrute zostaje najczystsze źródło radości ludzkiego życia i jeden z najważniejszych czynników utrzymujących równowagę i pomagających osobie w dojrzewaniu. Cierpienie jest obopólne, choć w tym przypadku mówimy tylko 0 ojcach. Są ojcowie, których największe cierpienie w życiu było spowodowane przez odrzucenie albo nawet pogardę dzieci, dla których zrobili wszystko. Są też dzieci, dla których najgłębszym i nigdy nie wyznanym cierpieniem jest poczucie niezrozumienia lub odrzucenia przez ojca, które w chwili gniewu usłyszały od własnego ojca: "Ty nie jesteś moim dzieckiem!".</p>

<p>Co może zrobić wiara, żeby zneutralizować to szatańskie dzieło w naszym społeczeństwie? Kiedy narodził się Jan Chrzciciel, anioł powiedział, że jednym z jego zadań będzie "nakłanianie serc ojców ku dzieciom i serc dzieci ku ojcom" (por. Łk 1,17; Ml 3,24). Chciałbym, jeśli to możliwe, kontynuować w miarę moich sił to dzieło poprzednika. Zapoczątkować inicjatywę wielkiego pojednania, uzdrowienia chorych relacji pomiędzy ojcami a dziećmi, demaskując i neutralizując szatańskie dzieło.</p>

<p>Nie mam gotowych recept i rozwiązań, wiem jednak, kto je ma: Duch Święty! W łonie Trójcy On jest miłością pomiędzy Ojcem a Synem. To jest Jego cecha, którą niesie gdziekolwiek przybywa. Dlatego kiedy między ziemskiego ojca a dziecko wchodzi Duch Święty, relacja ta odnawia się, rodzi się nowe uczucie ojcostwa i nowe uczucie dziecięctwa. To On bowiem uczy wołać 'Abba' ; to znaczy tatusiu, mój ojcze!, drogi ojcze! On jedna i uzdrawia to wszystko, czego dotknie. Jest Boskim balsamem uzdrawiającym głębokie rany duszy, docierającym tam, gdzie żadna psychoanaliza nie jest w stanie dojść. Do Niego Kościół zwraca się w modlitwie: "Uzdrów to, co zranione". I serca wielu ojców i wielu dzieci krwawią i muszą być uzdrowione.</p>

<p>Co należy uczynić? Przede wszystkim wierzyć. Odnaleźć ufność w ojcostwie, które nie jest wyłącznie faktem biologicznym, ale również tajemnicą i uczestnictwem w ojcostwie samego Boga. Prosić również Boga o dar ojcostwa, by umieć być ojcem. Prosić o niego Ducha Świętego.</p>

<p>Należy także starać się naśladować Ojca niebieskiego. Jak? Święty Paweł w tekście omawianym poprzednim razem po tym, jak zarysował relację żona - mąż, tak nakreślił, jeśli pamiętacie, relację ojciec - dzieci:</p>

<p><i>"Dzieci, bądźcie posłuszne rodzicom we wszystkim, bo to jest miłe w Panu.<br>
Ojcowie, nie rozdrażniajcie waszych dzieci, aby nie traciły ducha" (Kol 3,20-21).</i></p>

<p>Dzieciom zaleca posłuszeństwo, ale posłuszeństwo synowskie, nie zaś posłuszeństwo niewolników czy żołnierzy. Pozostawmy jednak obowiązki dzieci. (Będziemy mieli jeszcze okazję, żeby o nich pomówić. Wziąwszy zaś pod uwagę, że dzisiejsi ojcowie są wczorajszymi dziećmi, a dzisiejsze dzieci będą ojcami jutra, tym samym rozważanie dotyczy wszystkich). Czego oczekuje się od ojców? Aby nie rozdrażniali dzieci, czyli w znaczeniu pozytywnym, żeby byli cierpliwi, wyrozumiali, nie wymagali wszystkiego od razu, potrafili poczekać aż dzieci dorosną, umieli wybaczać pomyłki. Nie zrażali ich nieustannymi napomnieniami i negatywnymi uwagami, ale raczej dodawali ducha przy podejmowaniu przez nie choćby najmniejszego wysiłku. Przekazywali znaczenie wolności, opieki, ufności, bezpieczeństwa. Tak jak czyni Bóg, który mówi, że chce być dla nas "skałą obronną" oraz "najpewniejszą pomocą w trudnościach" (por. Ps 46).</p>

<p>Ojcu, który chciałby wiedzieć to wszystko, czego nie powinien robić wobec swego dziecka, poleciłbym przeczytanie słynnego Listu do ojca Franza Kafki. Ojciec spytał go, dlaczego się go bał i pisarz odpowiedział mu tym listem pełnym miłości i smutku. Wyrzuca ojcu przede wszystkim to, że nigdy nie zdawał sobie sprawy ze straszliwej władzy, jaką miał nad nim, tak w tym, co dobre, jak i w tym, co złe. Swymi kategorycznymi: "Nie waż się dyskutować!", tak go zastraszył, że Kafka prawie oduczył się mówić. Gdy wracał do domu ze szkoły i chciał się podzielić jakąś radością, jakimś małym wydarzeniem albo dobrym stopniem to co słyszał? "Mam teraz co innego na głowie!" (Tym czymś innym była jego praca - sklep). Rzadkie pozytywne elementy pozwalają nam dojrzeć, że mógł być przecież dla syna przyjacielem, powiernikiem, wzorem, całym światem.</p>

<p>Nie bójcie się czasem dosłownie naśladować Boga Ojca i powiedzieć swemu synowi czy córce, jeżeli okoliczności tego wymagają samemu lub w obecności innych: "jesteś moi synem umiłowanym! Jesteś moją córką umiłowaną! W tobie mam upodobanie!". To znaczy jestem dumny z ciebie, z tego, że jestem twoim ojcem! Jeżeli słowa te zostaną wypowiedziane w odpowiedniej chwili i wypłyną z serca mogą dokonać cudów, uskrzydlić serce młodych ludzi. Dla ojca zaś będzie to jakby ponowne, bardziej świadome poczęcie swoich dzieci.</p>

<p>Szczególnie w jednym trzeba naśladować Boga Ojca, On bowiem "zsyła deszcz na sprawiedliwych i niesprawiedliwych". Bóg chciałby, żebyśmy byli lepsi niż jesteśmy, ale akceptuje nas i kocha takimi jacy jesteśmy, miłuje nas w nadziei. Także ziemski ojciec (tu rozważanie dotyczy również mam) nie może kochać jedynie dziecka idealnego, takiego jakie sobie z żoną wyśnił: znakomitego ucznia, dobrze wychowanego, odnoszącego sukcesy we wszystkim... Musi kochać rzeczywiste dziecko, które Pan mu dał, cenić go za to, kim jest i co potrafi zrobić. O ileż mniej frustracji byłoby, gdyby ze spokojem zaakceptowano wolę Bożą względem dzieci, nie zaniedbując oczywiście wszelkich możliwych wysiłków wychowawczych.</p>

<p>Kończę życząc wszystkim słuchającym mnie ojcom, żeby dzieci były dzisiaj waszą radością, jutro waszym oparciem, w niebie zaś waszą koroną.</p>
<p>
<b>[ <a href="#Top">Powrót</a> ]</b>
</p>


<h2><a name="A08">2 niedz. zwykła</a></h2>
<h4>II. niedziela zwykła </h4>

<h5>Cierpienie niewinnych</h5>

<h5>Czytania: Iz 49,3.5-6; 1 Kor 1,1-3; J 1,29-34</h5>

<p>W Ewangelii drugiej niedzieli okresu zwykłego usłyszeliśmy, jak Jan Chrzciciel przedstawiając światu Jezusa zawołał:</p>

<p><i>"Oto Baranek Boży, który gładzi grzech świata!"</i></p>

<p>Baranek w Biblii, jak zresztą również w innych kulturach, jest symbolem niewinności, kogoś, kto nie jest w stanie uczynić drugiemu nic złego, a jedynie może być skrzywdzony. Rozwijając ten symbol Pierwszy List świętego Piotra nazywa Chrystusa "barankiem bez zmazy", który, "gdy Mu złorzeczono, nie złorzeczył, gdy cierpiał, nie groził". Jezus innymi słowy jest w pełnym tego słowa znaczeniu Niewinnym, który cierpi.</p>

<p>Zostało napisane, że cierpienie niewinnych "jest filarem ateizmu". Jest to rzeczywiście trudny problem dla każdej religii. W powieści Fiodora Dostojewskiego "Bracia Karamazow" buntowniczy Iwan woła: "Nawet gdyby cierpienie niewinnych miało służyć zbudowaniu lepszej ludzkości, to czy ludzie mogą zaakceptować szczęście zbudowane na niewinnej krwi? Ja nie chcę mieć nic z tym wspólnego. Oddaję mu bilet!".</p>

<p>Po Oświęcimiu problem stał się jeszcze bardziej palący. Trudno zliczyć książki i sztuki napisane na ten temat. Przypomina to proces, podczas którego słyszy się głos sędziego rozkazujący oskarżonemu, by wstał. Oskarżonym w tym przypadku jest Bóg, wiara.</p>

<p>Jaka jest odpowiedź wiary na ten zarzut? Przede wszystkim trzeba, żebyśmy wszyscy, wierzący i niewierzący, podeszli do tego tematu z pokorą, ponieważ jeśli wiara nie jest w stanie wytłumaczyć cierpienia, to tym mniej może to zrobić rozum. Cierpienie niewinnych jest czymś zbyt czystym i tajemniczym, aby można było je zamknąć w naszych ubogich wyjaśnieniach.</p>

<p>Jednej rzeczy nauczyła mnie historia Hioba: tego, żeby nie chcieć grać roli przyjaciół Hioba, tych, którzy wiedzą wszystko o cierpieniu i karze i pragną za wszelką cenę być obrońcami z urzędu Boga. Na koniec w tej historii pojawia się Bóg i co mówi? Przyznaje rację Hiobowi, który zasypywał Go pytaniami, będąc na skraju buntu. Nie przyznał jej natomiast tym, którzy, choć sami nigdy nie cierpieli, przemawiali w Jego obronie!</p>

<p>Jezus, który na pewno mógłby dać lepsze od nas wyjaśnienia, wobec cierpienia wdowy z Naim i sióstr Łazarza nie potrafił zrobić nic lepszego, jak wzruszyć się i zapłakać.</p>

<p>Chciałbym jednak zwrócić na uwagę na jedną rzecz. Kto oddziela od Boga cierpienie niewinnych: ten, kto rzeczywiście cierpi, czy ten, kto pisze o nim powieści i eseje przy biurku? Dla mnie dobitnym przykładem jest Anna Frank. Tej żydowskiej dziewczynce ukrywającej się przez dwa lata na strychu przed hitlerowcami wystarczał mały fragment nieba podziwiany przez okienko albo powrót wiosny, aby śpiewać na cześć życia i sławić Boga. Wśród tych, którzy pisali o niej w cieple swoich odbudowanych domów, znalazł się ktoś, kto doszukał się w jej losach przeszkody całkowicie uniemożliwiającej mu uwierzenie w Boga. Śmiem twierdzić, że to nie niemożność wytłumaczenia cierpienia powoduje utratę wiary, lecz jeśli już, to utrata wiary czyni cierpienie niewytłumaczalne.</p>

<p>Chrześcijańska odpowiedź na cierpienie niewinnych zawarta jest w imieniu Jezusa Chrystusa! Iwanowi, młodszemu z braci Karamazow, tak odpowiedział Alosza: "Spytałeś: &#171;Czy jest na świecie choćby jedna osoba, która może przebaczać i ma do tego prawo?&#187;: Mówię ci, że taki ktoś istnieje i może przebaczyć wszystko wszystkim i w imieniu wszystkich, ponieważ On sam przelał swoją niewinną krew za wszystko i za wszystkich".</p>

<p>Jezus nie przyszedł, aby dać nam mądre wyjaśnienia cierpienia, ale przyszedł, żeby wziąć je w milczeniu na siebie. Biorąc je na siebie zmienił je od wewnątrz: z przekleństwa uczynił je narzędziem odkupienia.</p>

<p>Co więcej nadał mu najwyższą wartość, najwyższy stopień ważności na świecie. Po grzechu prawdziwa wielkość człowieka polega na noszeniu w sobie minimum winy i maksimum żalu za grzechy. To znaczy polega ona na niepopełnianiu grzechów, a mimo to na akceptowaniu konsekwencji wynikających z ich popełnienia. Nie polega więc na żadnej z tych rzeczy wziętej oddzielnie - to znaczy na niewinności lub na cierpieniu - ale na współistnieniu obu rzeczy w tej samej osobie. Jest to rodzaj cierpienia, który zbliża do Boga. Tylko Bóg bowiem, jeśli cierpi, to cierpi niewinnie.</p>

<p>Na szczycie tej nowej skali wielkości stoi Jezus z Nazaretu, "Baranek bez zmazy", ponieważ choć nie popełnił żadnego 'grzechu cierpiał' za wszystkie winy. "Spadła Nań chłosta zbawienna dla nas - jest napisane. - Pan zwalił na Niego winy nas wszystkich" (Iz 53,5-6). Cierpienie niewinnych, które jest w oczach świata największym zgorszeniem, dla Boga jest najcenniejszą na świecie perłą. Jest ono solą ziemi, tym, co oczyszcza nasz oszalały świat z wielu podłości i kompromisów.</p>

<p>Jezus nadał cierpieniu niewinnych nie tylko sens, ale udzielił mu również nowej mocy, tajemniczej płodności. Całe niewinne cierpienie jednoczy się w jakiś sposób z cierpieniem Chrystusa, dopełnia je (tak nawet ośmielił się powiedzieć święty Paweł) i otrzymuje od niego zdolność do rodzenia nadziei i życia wokół siebie. "Cierpienie - napisał Jan Paweł II w swoim liście 'Salvifici doloris' - oznacza stanie się szczególnie czułymi na działanie zbawczych sił Bożych ofiarowanych ludzkości w Chrystusie".</p>

<p>Odnośnie do niewinnego cierpienia wiara zachęca nas więc do zastanawiania się nie tyle nad jego przyczynami, nad "dlaczego" cierpienia, co raczej nad jego efektami, nad tym, co rodzi takie cierpienie. Pewnego dnia przyprowadzono do Jezusa niewidomego chłopca i spytano Go:</p>

<p><i> "&#171;Rabbi, kto zgrzeszył, że się urodził niewidomym - on czyjego rodzice?&#187; Jezus odpowiedział: &#171;Ani on nie zgrzeszył, ani rodzice jego, ale stało się tak, aby się na nim objawiły sprawy Boże&#187;" (J 9,2-3).</i></p>

<p>Ileż to razy także my zastanawialiśmy się: "Co złego zrobiłem, że Bóg mnie karze?", tak jakby cierpienie zawsze było karą i przekleństwem, a nie jak nazywa je święty Paweł "uczestnictwem w cierpieniach Chrystusa", pozwalającym potem uczestniczyć także w chwale i radości zmartwychwstania.</p>

<p>Mówił, że aby się nie zgubić musimy patrzeć nie tyle na powody niewinnego cierpienia, co raczej na jego efekty, na to, co z niego wypływa. Przyjrzyjmy się, co dało cierpienie Chrystusa: zmartwychwstanie i nadzieję dla całego rodzaju ludzkiego. I jakąż chwałę dla Niego samego! W pierwszym czytaniu dzisiejszej niedzieli Bóg powiedział proroczo do swego Pomazańca: "Ustanowię cię światłością dla pogan, aby moje zbawienie dotarło aż do krańców ziemi". I po dwóch tysiącach lat wiemy, że tak się stało. Jezus rzeczywiście stał się światłością narodów.</p>

<p>Przypatrzmy się, co dzieje się dzisiaj wokół nas. Ile energii i heroizmu wzbudza często u rodziców akceptacja dziecka upośledzonego, przykutego przez lata do łóżka! Jakąż zdolność do miłowania, która w przeciwnym przypadku nie ujawniłaby się!</p>

<p>Zanim jednak zakończę, muszę dodać jedną uwagę. Rzeczą najważniejszą, gdy mówi się o niewinnym cierpieniu, nie jest zrozumienie go lub wytłumaczenie, ale niepowiększanie go! Wielokrotnie cierpienie (jak na przykład cierpienie wielu dzieci poważnie okaleczonych podczas wojny w Bośni) ma źródło nie w nieszczęśliwych wypadkach lub klęskach żywiołowych, jego przyczyną jesteśmy my, nasza wolność i nikczemność, chęć dominacji nad drugim lub po prostu nasze zaniedbania. Także w łonie rodziny, w codziennych relacjach wielkie lub małe cierpienia niewinnych są powodowane przez każdego z nas, jeśli zwrócimy na to uwagę!</p>

<p>Nie wystarczy więc nie powiększać niezawinionego cierpienia, trzeba także starać się ulżyć temu, które już jest! Pewien człowiek widząc małą dziewczynkę drżącą z zimna i płaczącą z głodu zawołał w swoim sercu do Boga: "Boże, gdzie jesteś? Dlaczego nie zrobisz czegoś dla tego niewinnego dziecka?". I Bóg mu odpowiedział: "Już coś dla niej zrobiłem: stworzyłem ciebie!".</p>

<p>Dobrze zapamiętajmy tę odpowiedź i powtarzajmy ją sobie, kiedy jesteśmy kuszeni, by skierować do Boga to samo pytanie.</p>
<p>
<b>[ <a href="#Top">Powrót</a> ]</b>
</p>


<h2><a name="A09">3 niedz. zwykła</a></h2>
<h4>III. niedziela zwykła </h4>

<h5>Doświadczenie choroby </h5>

<h5>Czytania: Iz 8,23b-9,3; 1 Kor 1,10-13.17; Mt 4,12-23</h5>

<p>Ewangelię z trzeciej niedzieli okresu zwykłego kończy następujące zdanie:</p>

<p><i>"I obchodził Jezus całą Galileę, nauczając w tamtejszych synagogach, głosząc Ewangelię o królestwie i lecząc wszelkie choroby i wszelkie słabości wśród ludu".</i></p>

<p>Trzecią część Ewangelii zajmują opisy uzdrowień dokonanych przez Jezusa podczas Jego krótkiej działalności publicznej. Niemożliwe jest wyeliminowanie tych cudów albo wyjaśnienie ich przyczynami naturalnymi bez zburzenia całej Ewangelii i uczy nienia jej niezrozumiałą.</p>

<p>Cuda ewangeliczne mają swój niepowtarzalny charakter. Zostały uczynione nie po to, by zadziwiały lub stanowiły powód do wywyższenia tego, kto ich dokonywał. Bardzo często Jezus nakazywał uzdrowionym, żeby nikomu o tym nie mówili, aby uniknąć nadmiernego entuzjazmu. Czasem po dokonaniu cudu nawet ukrywał się przed tłumami. A więc nie mato nic wspólnego z cudami, które miałyby zadziwiać. Niektórzy dzisiaj dają się oczarować słysząc o jakichś ludziach w Indiach lub gdzie indziej, którzy potrafią lewitować, sprawiają, że przedmioty znikają lub się pojawiają albo robią inne tego typu rzeczy. Komu służy taki rodzaj cudów, przy założeniu oczywiście, że są to prawdziwe cuda? Nikomu albo tylko tym, którzy je robią, żeby zdobyć uczniów lub pieniądze.</p>

<p>Nie, Jezus dokonuje cudów z bardzo prostej przyczyny: ponieważ współczuje ludziom, których kocha, i lituje się czasem nawet do łez, widząc ich cierpienia. Dokonuje cudów, żeby pomóc ludziom rozpoznać, iż królestwo Boże już do nich przyszło, to znaczy pomaga im uwierzyć. Uzdrawia wreszcie, aby ogłosić, że Bóg jest Bogiem życia i na koniec wraz ze śmiercią także choroby zostaną pokonane i nie będzie już ani żałoby, ani płaczu.</p>

<p>Jezus nie tylko uzdrawia, ale nakazuje również apostołom, by czynili podobnie:</p>

<p><i>"Wysłał ich, aby głosili królestwo Boże i uzdrawiali chorych" (Łk 9,2).</i></p>

<p><i>"Idźcie i głoście: Bliskie już jest królestwo niebieskie. Uzdrawiajcie chorych" (Mt 10,7-8).</i></p>

<p>Zawsze znajdujemy obie te rzeczy: głoszenie Ewangelii i uzdrawianie chorych, złączone ze sobą. Jak Kościół wypełnił to polecenie Chrystusa? Od początku chrześcijanie nie zadowalali się głoszeniem Ewangelii, ale zawsze starali się również ulżyć ludzkim cierpieniom poprzez różne dzieła miłosierdzia: leprozoria, lazarety, szpitale, zwłaszcza w krajach misyjnych...</p>

<p>Ale, odpowiecie, Jezus nie to miał na myśli. Jezus nie powiedział, żeby tylko leczyć, ale żeby wkładać ręce i uzdrawiać. Także to miało miejsce. Tylko że stopniowo dar uzdrawiania został zarezerwowany dla pewnych świętych zwanych taumaturgami, czyli dla ludzi czyniących cuda, takich jak święty Antoni z Padwy. Albo dla niektórych sanktuariów, jak Lourdes, Fatima, Loreto.</p>

<p>Dzisiaj w powszechnym fenomenie rozbudzenia Ducha jesteśmy świadkami czegoś nowego, jesteśmy świadkami ponownego zaistnienia posługi uzdrawiania podobnej do tej sprawowanej przez Jezusa. Święty Paweł obok charyzmatów takich jak dar nauczania, posługiwania, ewangelizowania, wymienia także łaskę uzdrawiania (1 Kor 12,9). Charyzmat jest szczególnym darem udzielonym danej osobie przez Ducha Świętego dla dobra wspólnego. Nie zakłada, że ten, kto go sprawuje, musi koniecznie być święty lub człowiekiem świętszym od innych. Nawet Jezus mówi o osobach, które prorokowały i dokonywały cudów, a jednak zostały przez Niego zganione, ponieważ ich życie nie było zgodne z otrzymanymi darami (Mt 7,21-23).</p>

<p>Dlatego też w ciągu ostatnich pięćdziesięciu lat mieliśmy tak w świecie protestanckim, jak i pośród katolików całą serię charyzmatycznych osób, które modlitwą i włożeniem rąk lub namaszczeniem olejem sprawowali tę posługę wobec chorych, czasem nawet wobec dużych tłumów. Setki chorych świadczą o tym, że zostali uzdrowieni podczas takich spotkań.</p>

<p>Człowiek może na dwa sposoby starać się pokonać chorobę: dzięki naturze i łasce. Przez naturę rozumiemy inteligencję, wiedzę, medycynę, technikę; łaska natomiast jest bezpośrednim odwołaniem się do Boga przez wiarę, modlitwę i sakramenty. Oba te środki pochodzą od Boga, ponieważ również ludzki geniusz od Niego pochodzi.</p>

<p>Niestety często szuka się trzeciej drogi: ucieka się do magii, tego, co kładzie nacisk na domniemane tajemne moce danej osoby, które nie opierają się ani na wiedzy, ani na wierze. Tak jakby człowiek był w stanie zrobić coś niezależnie od Boga, bez Jego wiedzy albo wręcz niezgodnie z Jego wolą. W tym przypadku chodzi albo o czystą szarlatanerię i oszustwo, albo, co gorsza, o działanie Bożego wroga. Iluż ludzi wpada w tę sieć, jak muchy w sieć wielkiego pająka! Sam miałem do czynienia z wieloma osoba zniszczonymi ekonomicznie i psychicznie przez tego typu doświadczenia.</p>

<p>Nietrudno jest odróżnić, kiedy chodzi o prawdziwy charyzmat uzdrawiania, kiedy natomiast o jego imitację w magii. W pierwszym przypadku osoba nie przypisuje własnej mocy, lecz Bogu osiągnięte wyniki. W drugim przypadku ludzie rozgłaszają wszem i wobec o swoich domniemanych nadzwyczajnych zdolnościach. Kiedy więc czytacie ogłoszenia typu: "Wróżbita taki to a taki odnosi sukcesy tam, gdzie innych spotkało niepowodzenie, rozwiązuje wszelkie problemy, dysponuje nadzwyczajną siłą, wypędza diabły, odczynia uroki", nie miejcie najmniejszej wątpliwości: chodzi o oszusta. Jezus mówił, że złe duchy wypędza się postem i modlitwą, nie zaś naciągając ludzi!</p>

<p>Oto inne kryterium rozpoznawania prawdziwości charyzmatu. Uzdrowienie pochodzące od Chrystusowego Ducha nie ogranicza się do choroby ciała, lecz obejmuje całą osobę, zwłaszcza jego duszę. Co dałoby uzdrowienie nawet z trądu, gdyby osoba ta zachowała w swoim sercu urazy, nienawiść, żyła w niezgodzie z samym sobą, z rodziną, z życiem? Przypominałoby to pójście do lekarza, żeby leczyć wrastający w ciało paznokieć, pozostawiwszy na boku nowotwór.</p>

<p>Dlatego liturgie uzdrowień sprawowane w ewangelicznym stylu zawierają chwile i gesty skruchy, pojednania, przebaczenia. Są one nawet największymi z cudów i często ten, kto ich doświadczył, zapomina wręcz, że przyszedł uleczyć się z choroby, albowiem to, co już otrzymał, jawi się mu jako coś nieskończenie ważniejsze.</p>

<p>Nie jest też powiedziane, że ci wszyscy, którzy sprawują posługę uzdrawiania w imię Chrystusa, posługując się poświęconym olejem i sprawując Mszę świętą, są autentyczni i do przyjęcia z zamkniętymi oczami. Jest to bardzo delikatna posługa, gdzie łatwo może wkraść się iluzja, brak rozsądku, stawianie na łatwowierność ludzi i na ich gotowość uczynienia wszystkiego w obliczu choroby własnej lub kogoś bliskiego. Pasterze Kościoła robią bardzo dobrze okazując ostrożność, gdy chodzi o te sprawy, nie po to, aby zniechęcać lub potępiać tę posługę (co byłoby przecież wystąpieniem przeciwko Ewangelii), ale by chronić ją od nadużyć.</p>

<p>Musimy jednak postawić sobie inne pytanie: a jeśli mimo wszystko ktoś nie odzyska zdrowia? Co o tym myśleć? To, iż brak mu wiary albo że Bóg go nie kocha? Jeśliby uważać, że nieustępowanie choroby byłoby znakiem, iż dana osoba nie ma wiary lub że Bóg jej nie miłuje, to trzeba by powiedzieć, iż święci byli ludźmi o znikomej wierze i najmniej umiłowani przez Boga, ponieważ niektórzy całe życie spędzili przykuci do łóżka. Lekarze obliczają dzisiaj, że święty Franciszek z Asyżu w chwili śmierci cierpiał na co najmniej dziesięć poważnych chorób.</p>

<p>Nie, odpowiedź jest inna. Moc Boża objawia się w niejeden sposób - eliminując zło, uzdrawiając fizycznie, ale również udzielając sił i niekiedy nawet radości do niesienia krzyża z Chrystusem i do uzupełniania tego, czego brakuje Jego cierpieniom. Chrystus odkupił także cierpienie i śmierć. Ona nie jest już znakiem grzechu, uczestnictwem w winie Adama, lecz narzędziem odkupienia.</p>

<p>Nie ma niczego, co pozostawałoby poza tą możliwością: ani choroby fizyczne, ani choroby umysłowe: lęki, neurozy, depresje. Bóg pokazał, że potrafi uczynić z ludzi świętych pozostawiając ich czasem, by borykali się z ludzkimi lękami i nerwicami. "On dźwigał nasze boleści" i w ten sposób je uświęcił. Święty Paweł przekonany o tym wołał: "Najchętniej więc będę się chlubił z moich słabości. Albowiem ilekroć niedomagam, tylekroć jestem mocny" (2 Kor 12,9-10). "Bóg z tymi, którzy Go miłują, współdziała we wszystkim dla ich dobra" (Rz 8,28), także w nieszczęściu i chorobie.</p>

<p>Muszę dodać jedną rzecz. A ci, którzy nie mają możliwości lub brak im przekonania do liturgii uzdrowień prowadzonych przez osoby charyzmatyczne? Czy są pozbawieni możliwości stworzonej przez Jezusa w dzisiejszej Ewangelii? Nie, jest też zwykła droga dostępna wszystkim, na której mogą dzięki Kościołowi spotkać Jezusa, który przechodzi "uzdrawiając wszystkich" (Dz 10,38), a są nią sakramenty.</p>

<p>Ewangelia opowiada o kobiecie, która została uzdrowiona, gdy tylko dotknęła skraju płaszcza Jezusa. W Eucharystii każdy może nie tylko dotknąć kraju Jego płaszcza, ale przyjąć całe Jego ciało i całą Jego krew. W Lourdes najwięcej uzdrowień następuje podczas błogosławienia chorych Najświętszym Sakramentem.</p>

<p>Wiemy też, że jest jeden sakrament szczególnie przeznaczony dla chorych. O nim czytamy w Piśmie świętym:</p>

<p><i>"Choruje ktoś wśród was? Niech sprowadzi kapłanów Kościoła, by się modlili nad nim i namaścili go olejem w imię Pana. A modlitwa pełna wiary będzie dla chorego ratunkiem i Pan go podźwignie, a jeśliby popełnił grzechy, będą mu odpuszczone" (Jk 5,14-15).</i></p>

<p>Nie nazywa się już ostatnim namaszczeniem (nazwa ta napełniała ludzi takim lękiem, że przyjmowali je niekiedy dopiero po... śmierci), ale co jest słuszniejsze namaszczeniem chorych. Można je przyjąć w każdej poważniejszej chorobie i jeśli jest to konieczne nawet kilkakrotnie.</p>

<p>Wiem, że czymś innym jest mówienie o chorobie i czymś innym doświadczanie choroby. Jedno jednak mogę wam przyrzec jako kapłan Kościoła: będę się modlił, aby Pan podźwignął was z waszego łoża i dał wam radować się tym, że możecie Go błogosławić i wielbić dzięki odzyskanemu zdrowiu.</p>
<p>
<b>[ <a href="#Top">Powrót</a> ]</b>
</p>


<h2><a name="A10">4 niedz. zwykła</a></h2>
<h4>IV. niedziela zwykła</h4>

<h5>"Błogosławieni ubodzy w duchu" </h5>

<h5>Czytania: So 2,3; 3,12-13; 1 Kor 1,26-31; Mt 5,1-12a</h5>

<p>Dzisiejsza Ewangelia ukazuje nam błogosławieństwa i rozpoczyna się tym znanym zdaniem:</p>

<p><i>"Błogosławieni ubodzy w duchu, albowiem do nich należy królestwo niebieskie".</i></p>

<p>Te słowa Jezusa są dzisiaj często niewłaściwie rozumiane lub cytowane z pobłażliwym uśmieszkiem, jak coś, w co mogą wierzyć jedynie ludzie naiwni. I rzeczywiście Jezus nie powiedział po prostu: Blogoslawieni ubodzy w duchu!; nawet Mu się nie śniło, żeby coś takiego powiedzieć. Powiedział: "Błogosławieni ubodzy w duchu, albowiem da nich należy królestwo niebieskie", a to zmienia postać rzeczy.</p>

<p>Przeinacza się zupełnie i banalizuje myśl Jezusa, kiedy cytuje się jedynie fragment Jego zdania. Biada tym, którzy oddzielaliby błogosławieństwa od ich przyczyny. Byłoby to, żeby posłużyć się przykładem z gramatyki, jak użycie orzeczenia bez przydawki. Załóżmy, że powiem wam: "Jeśli dzisiaj siejecie...". Co zrozumieliście? Nic! Jeżeli jednak dodam: "...jutro zbierzecie", od razu wszystko staje się jasne. Jeżeli więc Jezus powiedziałby jedynie: "Błogosławieni ubodzy!", zdanie brzmiałoby absurdalnie, kiedy jednak dodał: "albowiem do nich należy królestwo niebieskie", wszystko stało się zrozumiałe.</p>

<p>Ubóstwo jest słowem dwuznacznym. Może oznaczać dwie całkowicie różne rzeczy. Ubóstwo może być bowiem narzuconym położeniem społecznym, które odbiera człowiekowi godność, i dlatego należy z nim walczyć. Ale jest też ubóstwo wybrane dobrowolnie, jako styl życia godny podtrzymywania. W tym właśnie kontekście mówimy o błogosławieństwie ubogich, czyli o pozytywnym ubóstwie. O ubóstwie, które należy zwalczać, porozmawiamy przy innej okazji.</p>

<p>W Piśmie świętym przed przyjściem Chrystusa nigdzie nie mówi się o ubóstwie materialnym jako o dobrowolnym wyborze. Co najwyżej mówi się o obowiązku wspomagania biednych, ale nigdy o staniu się ubogim z własnej woli. Dlaczego? To proste: ponieważ nie przyszło jeszcze królestwo niebieskie! Nie było jeszcze tego wyższego motywu, tego dobra nieskończenie wyższego, dla którego warto zrezygnować, jeśli to konieczne, ze wszelkich innych dóbr, nawet z oka, ręki czy życia.</p>

<p>Ale czym jest to błogosławione królestwo niebieskie, które dokonało prawdziwego odwrócenia skali wartości? Jest to nieprzemijające bogactwo, którego złodzieje nie ukradną ani mól nie zniszczy. Jest to bogactwo, którego nie pozostawia się innym z chwilą śmierci, lecz zabiera z sobą. Jest to skarb ukryty i drogocenna perła, dla których zdobycia warto, jak mówi Ewangelia, sprzedać wszystko. Królestwem Bożym, innymi słowy, jest sam Bóg.</p>

<p>Jego przyjście stało się przyczyną swego rodzaju kryzysu gabinetowego o światowym zasięgu, radykalną reorganizacją. Otworzyło nowe horyzonty. Coś jak odkrycie w piętnastym wieku, że istnieje inny świat - Ameryka - i potężne państwa, które miały monopol na handel ze Wschodem, takie jak Wenecja, utraciły swoją hegemonię i zaczął się ich schyłek. Stare wartości świata pieniądze, władza, prestiż - zostały zmienione, zrelatywizowane, choć nie odrzucono ich z powodu przyjścia królestwa.</p>

<p>Kto w takim razie jest bogaty? Czy bogaty jest człowiek mający "w skarpecie" dużą sumę pieniędzy, w sytuacji szalejącej inflacji? Rano człowiek ten może obudzić się jako godny pożałowania biedak, choć nie będzie jeszcze o tym wiedział. Ubodzy natomiast zyskali na przyjściu królestwa Bożego, ponieważ nie mając nic do stracenia są bardziej otwarci na przyjęcie nowości i nie boją się zmian. Mogą wszystko postawić na jedną kartę. Są bardziej skłonni uwierzyć.</p>

<p>Najlepiej ze wszystkich naświetliła nową sytuację Matka Boża w swojej pieśni 'Magnificat'. Mówi bowiem w niej:</p>

<p><i>"Stracił władców z tronu, <br>
a wywyższył pokornych. <br>
Głodnych nasycił dobrami,<br>
a bogatych z niczym odprawił".</i></p>

<p>Maryja, jak widać, mówi o czymś, co jakby się już stało. Ale jeśli prześledzimy historię to przekonamy się, że nie było żadnej tego typu rewolucji. Wręcz przeciwnie, władcy, tacy jak Herod, pozostali na swych tronach, a ludzie prości, tacy jak Ona i Józef, musieli uciekać do Egiptu, aby ocalić życie. Dla bogatych było miejsce w betlejemskiej gospodzie, dla Niej i Józefa - nie.</p>

<p>To prawda. Spójrzmy jednak na sprawy z pewnym dystansem. Gdzie są teraz ci bogacze? Gdzie jest Herod Wielki? Zostali wchłonięci przez niepamięć historii lub przez nią potępieni. Kto natomiast nie zna, nie pamięta i nie miłuje Maryi, Jej męża i Jej dziecka? Która z tych dwóch kategorii osób jest rzeczywiście błogosławiona: potężni i bogaci, czy pokorni i ubodzy?</p>

<p>Rewolucja miała więc miejsce, i to jaka rewolucja! Była to jednak rewolucja w dziedzinie wiary, na głębszej płaszczyźnie, nie zaś na płaszczyźnie widzialnej i doczesnej. Wiem, że jesteśmy przyzwyczajeni do innego rozumowania. Wierzymy, iż liczącymi się zmianami są tylko te, które widać, społeczne, nie natomiast te zachodzące w wierze. Mówimy: "Ach!, żeby nareszcie była prawdziwa rewolucja społeczna biednych i niewolników, która raz na zawsze usunęłaby wszystkich bogaczy i ludzi nadużywających władzy!". Ale czy o to tak naprawdę chodzi? W naszym wieku widzieliśmy wiele tego typu rewolucji i przekonaliśmy się, jak łatwo po pewnym czasie zaczyna się powtarzać, tym razem z udziałem nowych bohaterów, ta sama sytuacja niesprawiedliwości, która miała być zmieniona.</p>

<p>Są płaszczyzny i aspekty rzeczywistości, których nie da się dojrzeć gołym okiem, ale jedynie dzięki specjalnemu światłu. Dzisiaj satelity wykonują w podczerwieni zdjęcia różnych obszarów ziemi i jakże odmienna jest panorama w świetle tych promieni! Istnieje także możliwość sfotografowania danego terenu z nisko lecącego samolotu w podczerwieni, co pozwala odkryć nawet ułożenie terenu pod powierzchnią ziemi. Dzięki tej metodzie odkryto na Nizinie Padańskiej miasta etruskie, o których dotąd nikt nie wiedział.</p>

<p>Ewangelia, a zwłaszcza nasze błogosławieństwo, jest takim koszącym lotem, tymi promieniami podczerwonymi. Ona daje nam inny obraz życia i świata. Pozwala uchwycić to, co jest pod albo poza fasadą. Pozwala odróżnić to, co jest trwałe, od tego, co przemijające.</p>

<p>Nie możemy jednak zadowolić się przypomnieniem sobie niektórych ogólnych zasad i prawd. Musimy także zastanowić się, co konkretnie w tej dziedzinie może zrobić chrześcijanin lub człowiek dobrej woli. Pomijając wybór radykalnego ubóstwa (które nawet obecnie jest możliwe i praktykowane przez wielu, którzy czują się do tego powołani) jest coś, co wszyscy mogą uczynić: umiarkowanie, wstrzemięźliwość, powiedzenie "nie" marnotrawstwu, konsumizmowi, niepohamowanemu luksusowi, który jest zniewagą dla tylu biednych ludzi!</p>

<p>Jasne jest więc, że nie obfitość dóbr jako taka może wykluczyć z królestwa, ale ich niewłaściwe używanie. Ktoś może być bogaty w dobra materialne, ale ubogi w duchu, to znaczy odnosić się z dystansem do swego bogactwa, gotowy użyć swoich środków dla dobra innych. Na przykład tworząc nowe miejsca pracy zamiast otwierać nowe konta w banku lub budować nowe dacze.</p>

<p>Cierpimy na kompleks kogoś, kto w dzieciństwie musiał ponosić wiele wyrzeczeń lub cierpiał głód (to przynajmniej w części usprawiedliwia nas). Taka osoba stając się bogata rzuca się zachłannie na wszystko, aby sobie powetować lata nędzy albo ze strachu, że może to stracić. Byliśmy biedni, teraz jesteśmy zaliczani do narodów najbogatszych na świecie [chodzi o Włochy przyp. tłum.]. To oczywiście jest dobro, za które musimy dziękować Bogu i pokoleniom, które dzięki tylu poświęceniom i wytrwałości stały się twórcami naszego dobrobytu po wojnie. Teraz jednak musimy znaleźć równowagę. Dobrobyt przewrócił nam trochę w głowach.</p>

<p>Jeden przykład. Będąc w Wielkiej Brytanii zwróciłem uwagę na jedną rzecz. Anglik pokazując ci swój samochód powie z dumą, że ma dziesięć lat i nadal jeździ bez zarzutu. Jest dumny z rzeczy, które są trwałe. Włoch natomiast jest dumny tylko wtedy, gdy może powiedzieć, że jego samochód jest nowiuteńki.</p>

<p>Chcę także powiedzieć coś pozytywnego. Wybór ubóstwa i prostoty życia dobrze zrozumiany jest wyborem radości. Jezus obiecuje błogosławieństwo ubogim w duchu, to znaczy szczęście, radość serca, i to nie tylko w przyszłym świecie, ale również na tym. Bardzo znaczące jest to, że święty Franciszek, święty ubóstwa, znany jest także jako święty doskonałej radości i uniwersalnego braterstwa. Nic nie mając potrafił cieszyć się wszystkim. Wszystko było jego: słońce, księżyc, strumienie, zwierzęta.</p>

<p>Franciszek i Klara byli trochę podobni do Adama i Ewy zaraz po stworzeniu. Byli ludźmi, którzy nic nie mieli, a jednak wszystko było ich, jak mówi święty Paweł. Jest to odwrotność tego, co dzieje się z nienasyconym bogaczem. Chcąc mieć wszystko, nie cieszy się niczym; nie cieszy go kontemplowanie dzieła sztuki w muzeum lub zachód słońca w Dolomitach. Nie interesuje go to, o czym nie może powiedzieć: "To moje! To należy do mnie!".</p>

<p>Prostota i powściągliwość jest wyborem wolności, i to na płaszczyźnie czysto ludzkiej. Zbyt duża liczba rzeczy, zbędne i sztuczne potrzeby tworzą nałogi i sprawiają, że nie potrafimy zrezygnować z czegokolwiek i przystosować się do zmian. Tłumią głębsze wartości i czynią z nas niewolników potrzeb. Szczęście nie polega na zaspokajaniu wszelkich potrzeb, ale na maksymalnym zredukowaniu liczby potrzeb do zaspokojenia.</p>

<p>Lubię przypominać - aby pozostać na płaszczyźnie ludzkiej i jeśli można tak powiedzieć laickiej - słowa angielskiego pisarza Jerome'a K. Jerome'a, autora "Trzech starszych panów w jednej łódce, nie licząc psa" (satyryka, który tym razem mówi poważnie): "Ilu ludzi podczas długiej podróży rzeką życia zapełnia swoją łódź do tego stopnia nieskończoną liczbą bezwartościowych rzeczy uważanych za niezbędne, żeby podróż była przyjemna, które jednak w rzeczywistości są zbędne i bez znaczenia, że grozi jej zatonięcie. Dlaczego nie zrobić wszystkiego, aby łódź naszego życia była lekka, załadowana jedynie tym, czego rzeczywiście potrzebujemy: przytulnym domem, prostymi przyjemnościami, kilkoma przyjaciółmi godnymi tego miana, kimś, kogo będzie się kochać i kto będzie nas kochał, kotem, psem, kilkoma fajkami, dostateczną ilością jedzenia i ubrań. Odkryjemy, że dzięki temu o wiele łatwiej jest pchać łódź. Będziemy mieli czas na myślenie, na pracę i nawet na to, żeby napić się czegoś opalając się".</p>

<p>Nie jest to z pewnością ewangeliczny ideał ubóstwa dla królestwa, ale pozwala przekonać się, iż nie jest sprzeczny z ludzkim szczęściem, lecz jest jego potężnym sprzymierzeńcem.</p>
<p>
<b>[ <a href="#Top">Powrót</a> ]</b>
</p>


<h2><a name="A11">5 niedz. zwykła</a></h2>
<h4>V. niedziela zwykła</h4>

<h5>Solidarność z ubogimi </h5>

<h5>Czytania: Iz 58,7-10; 1 Kor 2,1-5; Mt 5,13-16</h5>

<p>Ostatnim razem mówiliśmy o pozytywnym ubóstwie materialnym, ideale życia do zachowywania. Dzisiaj musimy się przyjrzeć drugiej stronie ubóstwa: ubóstwu materialnemu negatywnemu, sytuacji społecznej narzuconej lub odziedziczonej. Innymi słowy ubóstwu, które należy zwalczać albo przynajmniej starać się je złagodzić. Krótko mówiąc będziemy rozmawiać o solidarności. Od razu też widzimy, jak dzisiejszy temat współgra z czytaniami tej piątej niedzieli okresu zwykłego.</p>

<p><i>"Jezus powiedział do swoich uczniów: &#171;Wy jesteście światłem świata... Niech świeci wasze światło przed ludźmi, aby widzieli wasze dobre uczynki&#187;".</i></p>

<p>Co oznacza bycie światlem i świecenie? Błyszczenie inteligencją, kulturą, bogactwem, popularnością? Nie, Jezus mówi o innym świetle. Nie tyle o tym, które emanuje z idei i jest zamknięte w książkach, co raczej o świetle przebijającym z czynów, świetle mówiącym przez życie. "Niech świeci wasze światło" to znaczy: "aby widzieli wasze dobre uczynki". W tym kierunku powinna pójść interpretacja stów Jezusa z dzisiejszych niedzielnych czytań. W pierwszym czytaniu (które zwykle jest wstępem do Ewangelii) czytamy:</p>

<p><i>"Dziel swój chleb z głodnym, <br>
wprowadź w dom biednych tułaczy, <br>
nagiego przyodziej...<br>
Wtedy twoje światło wzejdzie jak zorza".</i></p>

<p>Tu jeszcze precyzyjniejsza staje się myśl przewodnia. Wszystkie dobre czyny są światłem, ale w sposób szczególny są nim te dobre uczynki, których dokonuje się, żeby wspomóc bliźnich ubogich. Pierwszą formą solidarności jest dostrzeżenie biednych. Największym grzechem przeciwko biednym jest obojętność, udawanie, że się ich nie dostrzega. Tym, co Jezus wyrzuca bogaczowi z przypowieści o bogaczu i Łazarzu bardziej od nadmiernego luksusu jest obojętność wobec ubogiego, który siedział na jego progu. Jego twarde serce i nieczułość.</p>

<p>Dążymy do umieszczania pomiędzy nami a biednymi podwójnych szyb. Podwójne szyby, tak często teraz montowane w oknach, chronią przed zimnem, gorącem, hałasem, wyciszają wszystko, sprawiają, że docierające do nas dźwięki są przytłumione, wygłuszone. Widzimy, jak biedni poruszają się, wymachują rękami, krzyczą na ekranach telewizorów, na stronicach gazet i czasopism o misjach, ale ich krzyk dociera do nas jakby z oddali. Nie dochodzi do naszego serca. Chronimy się przed nim.</p>

<p>Słowo "ubodzy!" wywołuje w krajach bogatych tę samą reakcję, jaką u Rzymian wywoływał okrzyk: "Barbarzyńcy!", czyli niepokój i panikę. Oni trudzili się wznosząc mury i posyłając legiony na granice, aby trzymać z dala barbarzyńców. My czynimy to samo, ale w inny sposób. Historia jednak pokazuje nam, że cały ten trud jest daremny.</p>

<p>Pierwszą więc rzeczą do zrobienia, gdy chodzi o biednych, jest rozbicie podwójnych szyb, przezwyciężenie obojętności, nieczułości. Odrzucenie zabezpieczeń i pozwolenie, aby ogarnął nas zdrowy niepokój z powodu przerażającej biedy, jaka jest na świecie.</p>

<p>Wyobraź sobie, że pewnego dnia oglądając w telewizji zdjęcia ukazujące jakieś nieszczęście (wykolejenie pociągu, wypadek drogowy, zawalenie się lub pożar jakiego budynku) nagle - co nie daj Boże! - rozpoznałbyś pośród ofiar jakąś bliską ci osobę: matkę, dziecko, brata, męża. Jaki okrzyk wyrwałby się z twoich ust! Jaka zmiana serca, w porównaniu z chwilą wcześniej! Jakże odmienne zainteresowanie wydarzeniem! Co się stało? Coś bardzo prostego: to, co dotąd postrzegałeś oczami i rozumem, teraz postrzegasz sercem.</p>

<p>To właśnie powinno się dziać, przynajmniej w pewnym stopniu, kiedy widzimy, jak przed naszymi oczami przesuwają się wstrząsające obrazy biedy. Ci ludzie są czy nie są naszymi braćmi? Czyż wszyscy nie należymy do jednej rodziny ludzkiej i czy nie jest może napisane, że "jesteśmy nawzajem dla siebie członkami" (Rz 12,5)?</p>

<p>Z czasem człowiek przyzwyczaja się do wszystkiego i my przywykliśmy do biedy innych. Nie robi już na nas wrażenia, traktujemy ją jako coś prawie nieuniknionego i oczywistego. Ale postawmy się przez chwilę w sytuacji Boga, spróbujmy spojrzeć na sprawy tak jak On. On jest jak ojciec rodziny, który ma siedmioro dzieci i przy każdym posiłku jest świadkiem takiej oto sceny: dwoje dzieci zagarnia prawie wszystko co jest na stole, pozwalając, by pozostała piątka głodowała. Czy ojciec może pozostać nieczuły widząc coś takiego? Ktoś porównał ziemię do lecącego w przestrzeni statku kosmicznego, w którym jednemu z kosmonautów przysługuje trzy czwarte zapasów i wykłóca się jeszcze o pozostałą część.</p>

<p>Jezus identyfikował się z ubogimi, dlatego problem biednych nabiera dla chrześcijan nowego wymiaru, nie tylko socjologicznego, ale również teologicznego. Ten, który wypowiedział nad chlebem słowa: "To jest Moje ciało", te same słowa powiedział o biednych. Wyrzekł je, kiedy - mówiąc o tym, co się zrobiło lub nie zrobiło dla głodnego, spragnionego, więźnia, nagiego i przybysza - uroczyście ogłosił: "Mnieście uczynili" oraz "Tegoście Mnie nie uczynili". Oznacza to: "Tą obdartą osobą, tą osobą potrzebującą chleba, tym ubogim, który wyciągał rękę, byłem Ja, byłem Ja!".</p>

<p>Pamiętam chwilę, kiedy ta prawda po raz pierwszy eksplodowała we mnie z całą siłą. Głosiłem słowo Boże w jednym z krajów Trzeciego Świata i z każdym nowym przejawem biedy, który widziałem (to dziecko w podartym ubraniu, ze wzdętym brzuszkiem i twarzą pokrytą muchami, to grupki osób, które biegły za wozem ze śmieciami z nadzieją, że uda się im wydobyć coś z dopiero co wrzuconych odpadków, to jakiś człowiek cały pokryty wrzodami), słyszałem jakby jakiś głos rozbrzmiewający we mnie: "To jest Moje ciało. To jest Moje ciało". To rzeczywiście zapiera dech w piersiach.</p>

<p>Bardzo dobrze zrozumiał to filozof i katolik Blaise Pascal. Podczas swojej ostatniej choroby, nie mogąc przyjąć wiatyku, ponieważ nie był w stanie nic przyjmować, poprosił, żeby do jego pokoju wprowadzono jakiegoś biedaka, mówił bowiem, że "skoro nie mogę przyjąć głowy, niech przynajmniej złączę się z Jego ciałem".</p>

<p>Musimy jeszcze pokrótce przyjrzeć się ostatniej, ale najważniejszej sprawie dotyczącej ubogich: jak przełożyć na czyny nasze zainteresowanie ubogimi. Biedni bowiem nie potrzebują pobożnych wzruszeń, ale faktów. Same z siebie służyłyby bowiem jedynie uspokojeniu naszego złego sumienia. Tym, co wszyscy, wierzący i niewierzący, powinni zrobić konkretnego dla biednych, jest miłowanie ich i wspomaganie. Chrześcijanom dochodzi jeszcze jeden obowiązek, obowiązek ewangelizowania ubogich, to znaczy niesienia im dobrej nowiny, że Bóg jest z nimi.</p>

<p>Miłowanie ubogich oznacza przede wszystkim szanowanie ich i respektowanie ich godności. W nich, właśnie z powodu braku innych dodatkowych powodów i wyróżnień, lśni żywszym światłem pierwotna godność człowieczeństwa. Miłość względem Chrystusa i miłość do ubogich pokrywają się ze sobą i wymagają się nawzajem. Są osoby, które miłość do Chrystusa doprowadziła do umiłowania biednych, jak Franciszka z Asyżu, Charlesa de Foucauld. Są też osoby, takie jak Simon Weil, które miłość do biednych i proletariuszy doprowadziła do umiłowania Chrystusa.</p>

<p>Ale ubodzy nie zasługują jedynie na nasze współczucie i litość, zasługują również na nasz podziw. Oni są prawdziwymi ozdobami ludzkości. Każdego roku rozdawane są nagrody Nobla, puchary, medale złote, srebrne i brązowe za zasługi, ku czci czyjejś pamięci lub zwycięzcom zawodów. Jedynie dlatego, że ktoś potrafił przebiec sto metrów przez płotki o ułamki sekund szybciej od innych, skoczyć o centymetr wyżej od konkurentów, wygrać maraton lub slalom.</p>

<p>Nie ma jednak żadnych nagród dla biednych. A jednak gdyby ktoś przyjrzał się, do jakiego 'salto mortale', do jakiej wytrzymałości, do jakich slalomów oni są zdolni, i to niejeden raz, ale przez całe życie, to wyczyny najsławniejszych atletów wydałyby się nam dziecięcymi zabawami. Czymże jest maraton w porównaniu z tym, czego dokonuje rikszarz w Kalkucie pokonując odległość równą kilku długościom równika w wyczerpującym upale, ciągnąc jednego lub dwóch korpulentnych pasażerów po wyboistych, pełnych dziur i kałuż drogach, przemykając pomiędzy samochodami, żeby nie wpaść od koła?</p>

<p>Obowiązek miłowania i szanowania ubogich łączy się, jak już mówiłem, z obowiązkiem wspomagania ich. Tu przychodzi nam z pomocą święty Jakub. Na co się przyda - mówi - rozczulanie się nad bratem lub siostrą nie mającymi odzienia i pożywienia i mówienie im: "Biedaku, jak ty cierpisz! Idź, ogrzej się i najedz do syta!", jeśli nie dasz im tego, czego koniecznie potrzebują, by mogli to zrobić? Współczucie, tak samo jak wiara, bez uczynków jest martwe (por. Jk 2,15-17). Jezus na sądzie nie powie: "Byłem nagi i współczuliście Mi", lecz "Byłem nagi, a przyodzialiście Mnie".</p>

<p>Dzisiaj jednak nie wystarcza już jałmużna. Problem biedy stał się za sprawą nowych możliwości komunikowania się problemem globalnym. Dzisiaj potrzebna byłaby nowa krucjata, mobilizacja całego chrześcijaństwa, co więcej całego cywilizowanego świata, aby wspomóc żywe groby Chrystusa, którymi są miliony osób umierających z głodu, chorób i niedostatku. To byłaby krucjata godna tego miana, to znaczy godna krzyża Chrystusowego.</p>

<p>Radujmy się i dziękujmy Bogu, ponieważ w małej części krucjata ta jest realizowana przez wielu ludzi, przez instytucje, wspólnoty parafialne, zakonne, przez organizacje humanitarne. Ten, kto potrafi patrzeć, również dzisiaj może dostrzec Piotra Pustelnika przemierzającego świat i nawołującego wszystkich do tej krucjaty. Jest nim papież. Wyeliminowanie lub zmniejszenie niesprawiedliwej i gorszącej przepaści pomiędzy bogatymi a biednymi na świecie jest najpilniejszym i największym zadaniem, które kończące się tysiąclecie przekazuje nadchodzącemu wiekowi.</p>

<p>Wreszcie oprócz miłowania i wspomagania biednych trzeba ich ewangelizować. Misję, aby "ubogim nieść dobrą nowinę", Jezus uznał w sposób szczególny za swoją (por. Łk 4,18) i powierzył ją Kościołowi. Nie możemy pozwolić, żeby nasze złe sumienie popchnęło nas do uczynienia ogromnej niesprawiedliwości polegającej na pozbawieniu dobrej nowiny tych, którzy są jej pierwszymi i najbardziej naturalnymi adresatami. Wszak niebezpodstawne jest przysłowie, że pusty żołądek nie ma uszu. Jezus rozmnażał chleb i słowo, niekiedy nawet rozdzielał najpierw przez trzy dni z rzędu Słowo, a dopiero potem troszczył się o chleb.</p>

<p>Nie samym chlebem żyje ubogi, ale również nadzieją i każdym słowem, które wychodzi z ust Bożych. Ubodzy mają święte prawo usłyszeć całą Ewangelię nie w wymiarze socjologicznym lub walki klas. Mają prawo usłyszeć także dzisiaj dobrą nowinę: "Błogosławieni jesteście wy, ubodzy". Tak, błogosławieni mimo wszystko, ponieważ przed wami otwiera się ogromna możliwość, niedostępna lub trudno osiągalna przez bogatych: królestwo Boże, to znaczy, by użyć starego słowa, dzisiaj będącego na cenzurowanym - raj. "Tytuł pewnego filmu sprzed kilku lat brzmiał "Klasa robotnicza idzie do raju". Chcę w to wierzyć i mieć nadzieję, że tak się stanie, ale jeszcze silniej wierzę, iż do raju idą ubodzy, od chwili, kiedy zapewnia mnie o tym Jezus.</p>

<p>Chciałbym zakończyć to nasze rozważanie nutą otuchy. Jezus obiecał, że w raju oprócz ubogich znajdą się również ci, którzy stali się przyjaciółmi biednych, bo podzielili się chlebem z głodnym, przyodziali nagiego, przyjęli pod dach bezdomnych. Ta możliwość, na szczęście, jest otwarta dla wszystkich.</p>
<p>
<b>[ <a href="#Top">Powrót</a> ]</b>
</p>


<h2><a name="A12">6 niedz. zwykła</a></h2>
<h4>VI. niedziela zwykła </h4>

<h5>Rozwód serca </h5>

<h5>Czytania: Syr 15,15-20; 1 Kor 2,6-10; Mt 5,17-37</h5>

<p>W Ewangelii z dzisiejszej niedzieli czytamy:</p>

<p><i>"Powiedziano: &#171;Jeśli kto chce oddalić swoją żonę, niech jej da list rozwodowy&#187;. A ja wam powiadam: Każdy, kto oddala swoje żonę - poza wypadkiem nierządu - naraża ja na cudzołóstwo; a kto by oddalony wziął za żonę, dopuszcza się cudzołóstwa".</i></p>

<p>Słowa te przypominają nam o bolesnym problemie rozwodu. Ja chciałbym przy tej okazji zwrócić uwagę na pewien aspekt problemu zwykle ignorowany. Dążymy do zredukowania problemu rozwodu wyłącznie do aspektu prawnego, zwłaszcza od kiedy zajęła się nim polityka. Rozwód oznacza w tym przypadku prawne rozłączenie małżonków, życie określony czas oddzielnie, aby być wolnymi i jeśli się będzie chciało móc zawrzeć ponownie związek cywilny.</p>

<p>W tym fragmencie ewangelicznym Jezus to i inne przykazania odnosi do ich źródła, którym jest serce. Wspominając o cudzołóstwie mówi: "Słyszeliście, że powiedziano: &#171;Nie cudzołóż!&#187;. A Ja wam powiadam: Każdy, kto pożądliwie patrzy na kobietę, już się w swoim sercu dopuścił z nią cudzołóstwa".</p>

<p>Tak jak istnieje cudzołóstwo serca, tak też istnieje dla Ewangelii rozwód serca. Może on nastąpić bez żadnych aktów prawnych; wystarczy po prostu przestać kochać swoją żonę lub swego męża, oddzielić się od małżonka w swoim wnętrzu, aby żyć nikogo nie kochając albo przywiązując swoje serce do innej osoby. Albo czyniąc z pracy i kariery rzecz absolutnie najważniejszą w życiu, do tego stopnia, iż nie jest się już zdolnym także w domu do myślenia i mówienia o niczym innym jak tylko o nich.</p>

<p>Tworzy się w ten sposób rozdzielający mur, zbudowany może nie na urzędowych dokumentach i przy pomocy adwokatów, ale równie straszliwy. To dla Ewangelii jest już forma rozwodu, odróżniająca się od rozwodu przeprowadzonego w majestacie prawa tym, że nie jest on jeszcze definitywny i nieodwołalny.</p>

<p>Bądźmy szczerzy: ilu wierzących żyje praktycznie od lat w tej formie rozwodu? Kiedy między mężem a żoną nie ma już nawet pragnienia przebaczania sobie, pojednania, gdy zapanowała obojętność lub nawet wrogość, to mamy do czynienia z faktycznym rozwodem, z rozwodem serca. Jest to akt oddalenia, choć bez słynnego listu rozwodowego, czyli bez wyroku sądu! Przykazanie Boże zostało złamane, nie są już bowiem jednym ciałem. Można to jasno powiedzieć: już są rozwiedzeni.</p>

<p>Wiele mówi się o straszliwych skutkach rozwodu przeprowadzonego na drodze prawnej: kobiety skazane na samotność, dzieci cierpiące psychicznie z powodu rozdzierającego wyboru, którego muszą dokonać pomiędzy własną matką a własnym ojcem, wciągane w ich spory i szamoczące się między rodzicami. Ale czy szkody, będące skutkiem tego innego rozwodu, są o wiele mniejsze dla tych, którzy go przeżywają, dla społeczeństwa i dla dzieci?</p>

<p>Rodzice wielu młodych wykolejonych ludzi, narkomanów, uciekających się do przemocy nie rozwiedli się, a następnie nie wyszli powtórnie za mąż czy nie ożenili się; są to dzieci małżonków żyjących pod jednym dachem, ale w stanie rozwodu serca, kłócących się nieustannie, obrażających się wzajemnie bądź uparcie nie rozmawiających ze sobą. Zamieniają oni tym samym swoją rodzinę, pozwólcie mi to powiedzieć, w piekło. Jakie w takich warunkach można dać wychowanie dzieciom i jak można prowadzić normalne życie chrześcijańskie? Nie licząc naturalnie niewymownych cierpień samych małżonków, a przynajmniej jednego z nich, wywołanych taką sytuacją.</p>

<p>Wnioskiem nie jest więc stwierdzenie, że nie ma różnicy, czy się rozwiedziemy, czy nie w majestacie prawa. Byłoby to podobne do zabicia chorego, żeby wyleczyć go z ciężkiej choroby. Rozwiązaniem jest przerwanie rozwodu serca, a nie jego prawne zatwierdzenie. Jezus powiedział bowiem: "Co Bóg złączył, tego człowiek niech nie rozdziela". Oznacza to, że prawo ludzkie nie może rozdzielać tego, co Bóg złączył, ale oznacza też przede wszystkim, iż mąż nie oddzieli od siebie swojej żony, a żona nie oddzieli od siebie swojego męża. Nie pozwólmy, by szatan rozłączył to, co Bóg połączył.</p>

<p>Znam przypadki, w których podobna sytuacja została przerwana, miłość odrodziła się, małżeństwo stało się jeszcze piękniejsze niż dotychczas, ponieważ Bóg ponownie wszedł w życie małżonków, a wraz z Nim przebaczenie i chęć zaczęcia wszystkiego od nowa. Mogło to być jakieś słowo Boże, które poruszyło twoje serce, jakieś spotkanie, które ożywiło wiarę i potrzebę modlitwy, wspólne cierpienie, które rozbudziło solidarność.</p>

<p>Ale są to wyjątki. Trzeba powiedzieć, iż trudno jest odwrócić sytuacje głęboko zakorzenione, kiedy serce stało się twarde. Ratunku trzeba szukać, gdy tylko spostrzeżemy, że jesteśmy na równi pochyłej i pojawią się pierwsze oznaki niebezpieczeństwa. Łatwiej jest zapobiec rozwodowi serca niż zmienić go, gdy się już dokonał.</p>

<p>Jak? Trzeba rozwiązywać problemy, nieporozumienia, unikać oziębłości, gdy tylko się pojawią. Główną przyczyną rozwodu serca jest pycha: ambicja, niechęć do proszenia, trwanie w uporze, kiedy się popełniło błąd. A raczej niedopuszczanie możliwości, że mogłoby się zrobić coś źle.</p>

<p>Małżeństwo rodzi się z pokory i może istnieć tylko dzięki pokorze, tak samo jak ryby nie mogą żyć, jeśli nie przebywają w wodzie, w której się narodziły. Kiedy mężczyzna zakocha się i klęcząc (tak przynajmniej jak mówią kiedyś bywało) prosi o rękę swej wybranki, co robi? Dokonuje najradykalniejszego aktu pokory w swoim życiu. Staje się żebrakiem. Tak jakby mówił: "Daj mi twoje życie, bo moje mi już nie wystarcza. Nie wystarczam już sobie. Potrzebuję ciebie!".</p>

<p>Zapewne jednym z powodów, dla których Bóg stworzył ludzi jako mężczyznę i kobietę, jest chęć nauczenia ich pokory. "Człowiek - napisał poeta Paul Claudel - jest osobą dumną; nie ma innego sposobu, żeby nauczyć go zależności, konieczności i potrzeb, jak tylko przez prawo jego dotyczące, a odnoszące się do drugiej osoby, wynikające z samego faktu, że ona istnieje". Chwila intymności małżeńskiej może i musi być przeżywana jako moment autentycznej pokory, nie zaś przemocy, dominacji lub instrumentalizacji drugiej osoby. Jakby się mówiło: "Nadal cię potrzebuję; wciąż jesteś ważny, ważna dla mnie".</p>

<p>Po ślubie zdarza się niestety, że pycha często odradza się i bierze odwet, każąc płacić partnerowi za wcześniejszą jego potrzebę. Wraz z pokorą odchodzi również zdolność do przebaczania oraz radość. Zaczynamy się zastanawiać: "Dlaczego to ja zawsze muszę prosić?". I nawet się nie zauważa, że jedynym, który wychodzi z tego zwycięsko jest ten, którego imię brzmi 'diabolos', oznaczające, jak już kiedyś wyjaśniałem, tego, który rozdziela, oddala, który łamie. "Małżeństwa przygotowywane są w niebie", mówi rosyjskie przysłowie przypomniane w "Wojnie i pokoju" Lwa Tołstoja; ja dodałbym, że rozwody przygotowywane są w piekle.</p>

<p>Kiedyś głosiłem kazanie w środowisku o trudnej sytuacji społecznej, w którym często szorstkość między mężem a żoną była przyczyną wielu cierpień i sama kultura zdawała się przyznawać mężczyźnie przywilej gniewania się i podnoszenia głosu przy każdej okazji, tak jakby był to jedyny sposób udowodnienia, że jest prawdziwym mężczyzną. W pewnym momencie prawie że chciałem wykrzyknąć zdanie z Pisma świętego: "Mężowie, co uczyniliście z kobiet waszej młodości?" (por. Prz 5,18). Dzisiaj powtórzyłbym to, ale dodał też zwracając się do kobiet: "Żony, co zrobiłyście z mężczyzn waszej młodości?". Ponieważ błędy coraz rzadziej leżą wyłącznie po jednej stronie.</p>

<p>"Nie ma miłości bez cierpienia", mówi znane zdanie z Naśladowania Chrystusa. To dotyczy także do małżeństwa. Nie można bowiem utrzymać żywej miłości bez ofiar i wyrzeczeń; jeśli myśli się tylko, żeby mieć, nigdy zaś, aby dawać. Coś rzeczywiście zmienia się w małżeństwie przeżywającym trudności w dniu, w którym małżonkowie, jak już o tym wspomniałem, przestają się zastanawiać: "Co jeszcze mógłby zrobić dla mnie mój mąż, moja żona, a jeszcze nie uczynił?", i zaczynają myśleć: "Co ja mógłbym jeszcze uczynić dla mojej żony (mojego męża), a nadal nie zrobiłem (zrobiłam)?". Dialog i zaufanie są również bardzo ważne.</p>

<p>Trzeba sobie jednak uświadomić, iż ludzkie środki, nawet najlepsze, nie wystarczają, potrzebna jest pomocz wysoka. Ją zaś otrzymuje się pielęgnując modlitwę, przystępując wspólnie do sakramentów, utrzymując żywy kontakt ze źródłem wszelkiej miłości, którym jest Duch Święty. To, co Jezus mówi w dzisiejszej Ewangelii o każdym bracie, odnosi się przede wszystkim do współmałżonka:</p>

<p><i>"Jeśli więc przyniesiesz dar swój przed ołtarz i tam wspomnisz, że brat twój ma coś przeciw tobie, zostaw tam dar swój przed ołtarzem, a najpierw idź i pojednaj się z bratem swoim. Potem przyjdź i dar swój ofiaruj".</i></p>

<p>Idź, pojednaj się najpierw z twoim mężem lub twoją żoną i dopiero potem wróć! Czasem w chwili przekazywania sobie znaku pokoju obserwowałem od ołtarza, jak małżonkowie obecni na Mszy świętej patrzyli sobie w oczy i wymieniali serdeczny uścisk dłoni najpierw między sobą, a dopiero potem z wiernymi stojącymi obok nich i był to dla mnie powód do radości. Ileż bowiem rzeczy można sobie powiedzieć zwykłym uściskiem dłoni! Zwłaszcza w kościele, przed ołtarzem i przed Bogiem, w którego obecności pewnego dnia połączyliśmy się węzłem małżeńskim.</p>

<p>Na zakończenie chciałbym opowiedzieć wam sympatyczną historię, którą przeczytałem niedawno we francuskim czasopiśmie. Pewnej nocy - a opowiada o tym pewien żonaty mężczyzna - śniło mi się, że szedłem z moją żoną długą drogą przez całkowicie pustą okolicę. W pewnej chwili ktoś zbliżył się do nas od tyłu i po przyjacielsku położył ręce na naszych ramionach. Górował nad nami wzrostem, mimo to jego obecność sprawiała, że czuliśmy się wyżsi. Szedł pomiędzy nami, a jednak nigdy nie czuliśmy się tak ze sobą złączeni. Gdy mówił, nasze najskrytsze nadzieje i lęki wychodziły na wierzch, zdawało się, że czytał nam w sercach. Nie wypowiedział swojego imienia, ale dobrze wiedzieliśmy, kim jest, ponieważ, gdy mówił, także nam, tak sarno jak uczniom z Emaus, serce pałało w piersi. Gdy rozdzielaliśmy się wziął nasze dłonie w swoją, mówiąc: "Idźcie, ponownie powierzam jedno drugiemu".</p>

<p>Życzę wszystkim słuchającym mnie małżeństwom, zwłaszcza tym, które teraz przeżywają trudności, by mieli podobny sen...</p>
<p>
<b>[ <a href="#Top">Powrót</a> ]</b>
</p>


<h2><a name="A13">7 niedz. zwykła</a></h2>
<h4>VII. niedziela zwykła</h4>

<h5>Miłujcie waszych nieprzyjaciół </h5>

<h5>Czytania: Kpł 19,1-2.17-18; 1 Kor 3,16-23; Mt 5,38-48</h5>

<p><i>"Słyszeliście, że powiedziano: Oko za oko i ząb za ząb.</i></p>

<p>A Ja wam powiadam: Nie stawiajcie oporu złemu. Lecz jeśli cię kto uderzy w prawy policzek, nadstaw mu i drugi".</p>

<p>Tymi słowami Jezus zniósł stare prawo odwetu. Normą nie jest już: "Oddaj drugiemu według tego, co tobie zrobił", ale: "To, co Bóg uczynił tobie, ty czyń innym". Jak Bóg przebaczył tobie, tak ty przebaczaj innym.</p>

<p>Jezus kontynuuje:</p>

<p><I>"Słyszeliście, że powiedziano: Będziesz miłował swego bliźniego, a nieprzyjaciela swego będziesz nienawidził.<br>
A Ja wam powiadam: Miłujcie waszych nieprzyjaciół i módlcie się za tych, którzy was prześladuje".</I></p>

<p>Czy możliwe jest wcielenie w czyn takiego wymogu? Musimy jasno i wyraźnie odpowiedzieć: nie, po ludzku patrząc jest to niemożliwe! A więc Jezus żąda rzeczy niemożliwych? W żadnym wypadku. Jezus bowiem daje nam nie tylko przykazanie miłowania nieprzyjaciół, ale udziela również faski, czyli zdolności do zrealizowania go. Gdyby ograniczył się do dania nam przykazania miłowania nieprzyjaciół i nic poza tym, pozostałoby ono martwą literą, a nawet, jak mówi Paweł, literą, która zabija. Tak, zabija w znaczeniu, że zostaniemy przygnieceni wymaganiami, którym nie będziemy w stanie sprostać. Tak jak gdyby ktoś położył przed dzieckiem stukilogramowy ciężar i kazał mu go podnieść.</p>

<p>Jezus zadośćuczynił za wszystkich temu przykazaniu. Gdy przybijano Go do krzyża, w sytuacji niewyobrażalnego cierpienia, zawołał do Ojca: "Ojcze, przebacz im, bo nie wiedzą, co czynią!". I możemy wierzyć, że krzyżujący Chrystusa zbawili się i znajdziemy ich, jeśli wszystko pójdzie dobrze, w raju. Trudno bowiem sobie wyobrazić, żeby Ojciec niebieski, który za życia wysłuchiwał wszystkich próśb swego Syna, pozwolił, by ta ostatnia modlitwa rozbrzmiała na próżno. Ci oprawcy, który dostąpili przebaczenia, ukazują po wszystkie wieki, do jakiego stopnia posunęło się Chrystusowe miłosierdzie.</p>

<p>Jezus umarł przebaczając wrogom. Ale nawet to nie byłoby wystarczające. Gdyby Jezus poprzestał na tym, pozostawiłby nam wzniosły przykład miłowania nieprzyjaciół, ale nie dałby nam siły i zdolności do miłowania wrogów. Sprawy przyjmują inny obrót, kiedy w dniu Pięćdziesiątnicy, a następnie w chrzcie daje nam swego Ducha. Co oznacza fakt, że dał nam swojego Ducha? To, że przekazał nam swoje własne skłonności, wlał w nas wraz z miłosierdziem swoją zdolność do miłowania wszystkich, także wrogów. W ten sposób Jezus nie tylko nakazuje nam, co mamy czynić, ale sam realizuje to z nami i w nas. Oznacza to, iż nie jesteśmy już pod Prawem, ale że kieruje nami laska.</p>

<p>Od człowieka wymaga się teraz, by przyjął tę łaskę, uwierzył w nią i współpracował z nią. Nie można, jak już mówiłem, wymagać od dziecka, żeby podniosło stukilogramowy ciężar, ale można poprosić je o naciśnięcie guzika, który uruchomi mechanizm zdolny ten ciężar podnieść. (Naciśnięciem guzika jest uruchomienie wiary i modlitwy). Wobec innego wymogu równie trudnego jak miłowanie nieprzyjaciół (wymóg życia w czystości) święty Augustyn tak się modlił: "Boże, udziel mi tego, co nakazujesz, a potem nakazuj mi, co chcesz!".</p>

<p>Gdy spotka cię zniewaga, wrogość, nie możesz wymagać od twojej natury, aby się nie buntowała i byś pozdrawiał przy najbliższej okazji tego, kto cię obraził, jak gdyby nic się nie stało. Możesz jednak na modlitwie prosić Chrystusowego Ducha, aby uczynił to w tobie i z tobą. Ty także możesz się modlić prosząc: ,;Panie, każesz mi miłować wrogów, daj mi więc to, czego mi nakazujesz, a potem nakazuj mi, co chcesz!". Najważniejsze jest nie to, co czujesz, lecz to, czego chcesz; liczy się głęboka wola, nie zaś instynkt. Jeżeli chcesz przebaczyć, chcesz tego na poważnie,już przebaczyłeś.</p>

<p>Że w ten sposób można miłować nieprzyjaciół i przebaczać im ukazuje fakt, iż niezliczone rzesze uczniów Chrystusa miały siłę tak postąpić, począwszy od pierwszego męczennika świętego Szczepana, który zginął ukamienowany, modląc się do Boga: "Panie, nie poczytaj im tego grzechu!". Nie tak dawno, gdy szalał u nas terroryzm polityczny, byliśmy świadkami tego, że osoby dotknięte śmiercią kogoś bliskiego miały od Boga łaskę publicznego przebaczenia mordercom.</p>

<p>Niektórzy zastanawiają się, jak wyglądałyby międzyludzkie relacje, gdyby wszyscy wcielili w życie Jezusową radę nadstawiania drugiego policzka? Przede wszystkim, jeśliby wszyscy rzeczywiście zaczęli postępować zgodnie z Jezusowym nauczaniem, nie byłoby potrzeby nadstawiania drugiego policzka, z tej prostej przyczyny, że nikt nie biłby swojego bliźniego!</p>

<p>Wiemy jednak z drugiej strony, iż w wielu społeczeństwach nadal praktykuje się prawo odwetu: "Oko za oko, ząb za ząb". Przykłady mamy codziennie przed oczami. Co przyniosło to prawo, by posłużyć. się bieżącymi przykładami, na Bliskim Wschodzie pomiędzy Żydami a Palestyńczykami? Jakie są jego efekty w byłej Jugosławii? Na koniec wszyscy zdają sobie sprawę, że prawo to prowadzi donikąd i jest się zmuszonym je porzucić, po tym jednak, jak stało się ono przyczyną niezliczonych pogrzebów.</p>

<p>Mieliśmy już okazję - i jeszcze mieć będziemy - żeby porozmawiać o przebaczeniu w sferze prywatnej, na przykład między mężem a żoną. Pozwólcie mi przy tej okazji odnieść nauczanie Jezusa do sfery publicznej i społecznej. Nie do wydarzeń dziejących się gdzieś daleko (na Bliskim Wschodzie, w Bośni lub w Irlandii Północnej), ale blisko nas, w naszym domu. Co rodzą w życiu politycznym i społecznym naszego kraju nieustanne i prawie chroniczne kłótnie, zwyczaj odpowiadania przeciwnikowi obelgą na obrazę? Przez pół wieku byliśmy przyzwyczajeni, że nasz kraj był podzielony na dwa obozy: komunistów i chrześcijańskich demokratów, uważających się za wrogów, których należy upokarzać i jeśli to możliwe - zniszczyć.</p>

<p>Przynależność do jakiejś partii była często ważniejsza od życia zgodnie z Ewangelią. Było tak nie tylko pomiędzy tak zwanymi ludźmi świeckimi, ale także, może bez zdania sobie z tego sprawy, pomiędzy nami, katolikami. Zawsze ta sytuacja napełniała mnie głębokim bólem i smutkiem. Powtarzałem sobie: gdyby powrócił mój Ojciec święty Franciszek, czy pogodziłby się z tą sytuacją, on, który pragnął zaprowadzić pokój nawet między ludźmi a dzikimi zwierzętami, pomiędzy chrześcijanami a Saracenami?</p>

<p>Obecnie sytuacja nieco się zmieniła. Układy sił są inne, ale pozostaje ten sam duch kąśliwości, wrogości, braku szacunku dla przeciwnika. Klimat ten zatruwa nie tylko życie publiczne na poziomie państwa, ale często ma negatywny wpływ także na relacje w rodzinie, pomiędzy krewnymi, przyjaciółmi, tworzy zwalczające się ugrupowania w każdej miejscowości, dzieląc je niekiedy na dwoje. Sprawia to, że nie tylko życie cywilne jest niespokojne, ale również cierpi na tym życie duszpasterskie i religijne. Szkodzi przynależności do Kościoła, który koniec końców zawsze jest identyfikowany z jedną z walczących stron.</p>

<p>Nie śledzę z uwagą wydarzeń politycznych, ale na jedną rzecz w ostatnich latach zwróciłem uwagę. Prawdziwie wielcy ludzie polityki nie muszą upokarzać przeciwników; wystarczy, że ze zdecydowaniem będą realizować swoje idee. Nie pamiętam, żebym kiedykolwiek słyszał, jak Alcide De Gasperi albo Aldo Moro wypowiadali się z sarkazmem i pogardą o swoich przeciwnikach, obrażając ich lub wyśmiewając. Znakiem słabości jest to, że nie umie się przedstawić własnej opinii inaczej jak tylko atakując poglądy innych. Nie chodzi o to, by przyznawać rację rywalowi, ale żeby szanować go jako człowieka i, jeśli jest się chrześcijaninem, miłować go.</p>

<p>Wspomniałem świętego Franciszka. On w swojej epoce był wielkim budowniczym pokoju między zwaśnionymi stronami. Pewnego dnia święty Franciszek zbliżał się do Arezzo, kiedy z daleka ujrzał rzeszę demonów tańczącą radośnie na murach miasta. Miasto było rozdarte przez wewnętrzne walki i rywalizację pomiędzy stronami i diabły cieszyły się z tego. (Wtedy nie było komunistów i chadeków, lecz gwelfowie i gibelini, którzy również nie żartowali, gdy chodziło o nienawiść). Święty Franciszek zacżął się modlić, rozkazał demonom przez swego towarzysza, aby odeszły i pokój powrócił do miasta. Giotto namalował tę scenę w asyskiej bazylice. (Wyobraźcie sobie, co ujrzałby dzisiaj święty</p>

<p>Franciszek, gdyby zamiast do murów Arezzo zbliżył się w pewnych momentach do murów Sejmu!).</p>

<p>Dante Alighieri nazwał Włochy "łąką, która czyni nas okrutnymi ". Pragnąłbym, aby coś się zmieniło i pewnego dnia można było nazwać naszą piękną ojczyznę "łąką, która czyni nas łagodnymi". W dialogu ekumenicznym pomiędzy chrześcijanami różnych wyznań zwykło się mówić dzisiaj, że to, co nas łączy, jest silniejsze od tego, co nas dzieli. Dlatego musimy sprawić, by górę wzięło to, co nas łączy. To samo możemy powiedzieć o nas, gdy chodzi o życie cywilne: to, co nas łączy jest nieskończenie ważniejsze, od tego, co nas dzieli, czyli od tego, czy jesteśmy z północy, czy południa, z prawicy lub lewicy... Łączy nas wspólny język, historia, kultura, a także w ujęciu globalnym ta sama religia.</p>

<p>Jestem przekonany, iż święci patronowie w niebie poważnie traktują swoje obowiązki. Chciałbym więc poprosić ich, by wraz ze mną wstawili się u świętego Franciszka z Asyżu i świętej Katarzyny ze Sieny, patronów Włoch, aby wyjednali nam u Boga relacje spokojniejsze, bardziej respektujące drugą osobę, także tę, która myśli inaczej. W sposób szczególny prośmy świętą Katarzynę, która odegrała tak znaczącą rolę w polityce włoskiej w swoim czasie i umiała przywrócić rozsądek wielu wojowniczym duchom, aby wyprosiła nam łaskę posiadania polityków mądrych, przewidujących i szczerze zatroskanych o dobro kraju. Wiem, że potrzeba by cudu. Ale święci mogą dokonywać także cudów...</p>

<p>Na zakończenie wysłuchajmy jeszcze ostatnich słów dzisiejszej Ewangelii, która między innymi podpowiada nam, jak wcielić w praktykę Jezusowe nauczanie:</p>

<p><I>"Jeśli bowiem miłujecie tych, którzy was miłują, cóż za nagrodę mieć będziecie?<br>
Czyż i celnicy tego nie czynią?<br>
I jeśli pozdrawiacie tylko swych braci, <br>
cóż szczególnego czynicie?<br>
Czyż i poganie tego nie czynią? <br>
Bądźcie więc wy doskonali, <br>
jak doskonały jest Ojciec wasz niebieski".</I></p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A14">1 niedz. Wielkiego Postu</a></h2>
<h4>I. niedziela Wielkiego Postu </h4>

<h5>Chrystus zwyciężył szatana </h5>

<h5>Czytania: Rdz 2,7-9; Rz 5,12-19; Mt 4,1-11</h5>

<p>Wraz z pierwszą niedzielą Wielkiego Postu zaczyna się w Kościele jeden z tych szczególnych okresów, ponieważ wielka jest tajemnica, o której przypomina, a jest nią śmierć i zmartwychwstanie Chrystusa; szczególny także przez większe zaangażowanie wymagane od każdego wierzącego w jego walce ze złem i w solidarności z potrzebującymi.</p>

<p>Wierzę, iż także ten, kto nie uważa się za wierzącego, ale szuka prawdy w swoim życiu, uzna za coś pięknego i dobroczynnego fakt, że jest w roku czas, w którym jesteśmy zaproszeni do bardziej zdecydowanej walki ze złem i kłamstwem. Jeśli można tak powiedzieć do odtrucia się. Do spojrzenia w prawdzie na swoje wnętrze i zaprowadzenia ładu w naszym życiu.</p>

<p>Chciałbym, aby ten czas był okazją do pogłębienia naszej znajomości osoby Jezusa. Dotąd daliśmy pierwszeństwo problemom egzystencjalnym człowieka: cierpieniu, ubóstwu, rodzinie. Jezus udzielał nam za każdym razem swego oświecającego słowa na temat różnych problemów, nie był jednak punktem centralnym rozważania. Teraz będzie podmiotem naszego zainteresowania. Nie bójcie się. Także mówiąc o Jezusie nie oddalimy się od konkretnych problemów życia, ponieważ będzie nas interesowało nie to, kim On jest sam w sobie i w sposób abstrakcyjny, ale kim jest i co robi dla nas.</p>

<p>Ewangelia z pierwszej niedzieli postu pozwala dotknąć pierwszego ważnego punktu, który o tym mówi. Jezus jest tym, który uwalnia ludzkość od diabelskich mocy, smutku i lęku przed szatanem.</p>

<p><I>"Duch wyprowadził Jezusa na pustynię, aby był kuszony przez diabła".</I></p>

<p>Tymi słowami rozpoczyna się opis kuszenia Jezusa na pustyni. Bardzo wyraźnie na początku i na końcu zdania zostali ukazani bohaterowie wydarzenia: Jezus - diabeł. Diabeł, satanizm i inne podobne fenomeny są dzisiaj bardzo aktualne i bardzo niepokoją nasze społeczeństwo. Nasz stechnicyzowany i zindustrializowany świat pełen jest magów, domorosłych czarodziejów, okultyzmu, spirytyzmu, ludzi stawiających horoskopy, rzucających uroki, sprzedawców amuletów oraz sekt satanistycznych. Diabeł wyrzucony przez drzwi powrócił przez okno. To znaczy wyrzucony przez wiarę powrócił dzięki zabobonom.</p>

<p>Zadajmy sobie kilka pytań dotyczących tych spraw. Pierwsze: czy istnieje diabeł? To znaczy, czy słowo diabeł naprawdę oznacza jakąś rzeczywistość osobową, obdarzoną inteligencją i wolą, czy jest wyłącznie symbolem, sposobem wyrażania ogromu zła moralnego świata, zbiorową podświadomością, zbiorową alienacją i tak dalej?</p>

<p>Wielu intelektualistów nie wierzy w diabła rozumianego w pierwszym znaczeniu. Trzeba jednak zauważyć, iż wielcy pisarze i myśliciele jak Johann Goethe, Fiodor Dostojewski z całą powagą traktowali istnienie szatana. Charles Baudelaire, który z pewnością nie był święty, powiedział, że "największą przebiegłością diabła jest przekonanie ludzi, że on nie istnieje". Zaraz po zakończeniu drugiej wojny światowej pewien niemiecki myśliciel napisał: "Widzieliśmy pojedynczych ludzi i całe grupy opanowane i prowadzone przez moce piekielne; widzieliśmy, jak obcy duch przemieniał osoby, popychał je do okrucieństwa, do zachłyśnięcia się władzą, tak jakby jakaś niewidzialna dłoń podawała wszystkim ludom po kolei kielich szaleństwa aż narody ogarnął szał. Twierdzę, że widzieliśmy zbyt wiele, żeby można było negować istnienie diabła" (Helmut Thielicke).</p>

<p>W Ewangelii wciąż mówi się o uwalnianiu opętanych od złych duchów. Ale nie jest to główny dowód na istnienie diabła, ponieważ na interpretację niektórych zdarzeń mogły mieć niekiedy wpływ stare wierzenia dotyczące pewnych chorób. Epilepsja przykładowo przeciwnie do tego, w co wierzono w starożytności, nie ma nic wspólnego z diabłem. Jest to choroba taka sama jak inne, którą dzisiaj udaje się wyleczyć albo przynajmniej kontrolować.</p>

<p>Nie, prawdziwego dowodu nie znajdujemy w opętanych, lecz u świętych. W nich szatan jest zmuszony ujawnić się, stanąć pod słońce. Dowodem jest Jezus kuszony przez diabła na pustyni. Dowodami są również święci, którzy za życia walczyli wręcz z księciem ciemności. Nie są oni Don Kichotami, walczącymi z wiatrakami. Przeciwnie, byli ludźmi bardzo konkretnymi i psychicznie jak najzdrowszymi. Święty Franciszek raz zwierzył się swemu towarzyszowi: "Gdyby bracia wiedzieli; jakie i ile cierpień zadają mi złe duchy, to nie byłoby jednego, który nie zapłakałby nade mną".</p>

<p>Dlaczego więc tylu uważa wiarę w diabła za coś absurdalnego? Ja mam swoje wyjaśnienie. Ponieważ większość opiera się na książkach, życie mija im w bibliotekach, podczas gdy diabła interesują nie książki, ale ludzie, zwłaszcza ci, którzy poważnie traktują Boga, czyli święci. Co może wiedzieć o szatanie ktoś, kto nigdy nie zetknął się z rzeczywistości szatana, ale jedynie z jego ideą, czyli z tradycjami kulturowymi, religijnymi, etnologicznymi na temat szatana?</p>

<p>Podchodzą oni do tego tematu z wielką pewnością siebie i wyższością, kończąc rozmowę stwierdzeniem o średniowiecznym obskurantyzmie. Ale to fałszywa pewność. Tak jakby ktoś chwalił się, że nie boi się lwa, ponieważ wiele razy widział go na obrazkach lub fotografiach i nigdy się nie przeląkł. Z drugiej strony normalne i logiczne jest to, że w diabła nie wierzy ten, kto nie wierzy też w Boga. Wręcz czymś tragicznym byłoby, gdyby ktoś nie wierząc w Boga wierzył w diabła.</p>

<p>Drugie pytanie: co ma nam do powiedzenia wiara chrześcijańska na temat diabła? Rzeczą najważniejszą nie jest to, że diabeł istnieje, ale to, iż Chrystus pokonał go. Jeden z tekstów Pisma świętego mówi:</p>

<p><I>"[Jezus przybył] aby przez śmierć pokonać tego, który dzierżył władzę nad śmierci, to jest diabła, i aby uwolnić tych wszystkich, którzy całe życie przez bojaźń śmierci podlegli byli niewoli" (Hbr 2,14-15).</I></p>

<p>Ściśle mówiąc niewłaściwe jest mówienie, że wierzymy w diabła, ponieważ wiara oznacza zaufanie, powierzenie się komuś, my natomiast nie ufamy mu wcale. Wierzymy, że diabeł istnieje, nie zaś w diabła. Chrystus i diabeł nie są dla chrześcijan dwoma równymi i przeciwnymi zarazem początkami, jak w niektórych religiach dualistycznych. Jezus jest jedynym Panem; szatan zaś jest jedynie stworzeniem, które zeszło na złą drogę. Została mu dana władza nad ludźmi, aby mieli możliwość dokonywać wyborów w pełnej wolności i także dlatego, żeby woda sodowa nie uderzyła im do głowy i nie zaczęli uważać się za ludzi samowystarczalnych, którzy nie potrzebują żadnego Odkupiciela.</p>

<p>Szatan "jest tą siłą, która zawsze chce zła, i wbrew swojej woli czyni dobro" (Johann Goethe). Służy bowiem do karania złych i do oczyszczania dobrych. "Stary szatan jest głupi - mówi jedna z pieśni murzyńskich. - Wystrzelił, żeby zniszczyć moją duszę, ale pomylił cel i zniszczył mój grzech". Myśli, że uda się mu oderwać kogoś od Boga, tymczasem wielokrotnie oddala grzech od tej osoby.</p>

<p>Postanowiłem poruszyć ten temat nie po to, aby podnosić alarm lub straszyć, ale żeby rozszerzyć zaufanie i pewność. Z Chrystusem nie mamy się czego obawiać. Nic i nikt nie może wyrządzić nam jakiegoś zła, jeśli sarni tego nie chcemy. Szatan, mawiał jeden z Ojców Kościoła, po przyjściu Chrystusa jest jak pies na łańcuchu: może ujadać i rzucać się ile chce, ale jeśli sami nie podejdziemy do niego, nie może nas ugryźć.</p>

<p>Na koniec trzecie pytanie: jak należy postępować w tej materii, w której panuje takie zamieszanie i lekkomyślność? Będę w tej dziedzinie rzecznikiem mądrości Kościoła. Są to delikatne sprawy, w których łatwo można się łudzić i zagubić. Łudzimy się, gdy przypisujemy szatanowi każdą naszą pomyłkę, nie biorąc na poważnie naszych obowiązków i nie stawiając czoła źródłu zła, które jest w nas. Naśladujemy w tym Ewę: "Całą winę ponosi wąż!". Gubimy się, gdy zaczynamy przypisywać diabłu wszelkie fenomeny i zaburzenia moralne albo dolegliwości fizyczne, widząc go wszędzie.</p>

<p>Zdrowe rozróżnianie duchów musi służyć także temu, abyśmy nie wytworzyli sobie prostackich i materialistycznych wyobrażeri diabła, które zdrowe współczesne sumienie, i słusznie, może jedynie odrzucić. Muszę wam wyznać, że sam powątpiewam w zdecydowaną większość przypadków szatańskiego opętania opisywanych w gazetach. Szatan jest o wiele bardziej dyskretny i kocha anonimowość. Prawdziwe przypadki, w których rzeczywiście chodzi o jego obecność, często pozostają nie ujawnione, są to podziemne batalie. Jego przebiegłość jest podwójna: albo przekonuje, że go nie ma, albo wmawia, iż jest wszędzie. W większości przypadków chodzi raczej o nękanie niż 0 opętanie, czyli o przeszkody zewnętrzne, niż o zawładnięcie duszą jakiejś osoby.</p>

<p>A więc żadnych łatwych egzorcyzmów. A przede wszystkim żadnych fałszywych egzorcyzmów. Jezus powiedział, że złe duchy "wyrzuca się tylko modlitwą i postem", a dzisiejszy świat pełen jest ludzi przekonanych, że mogą je wyrzucać zawodowo dzięki specjalnym mocom, którymi niby dysponują. Oczywiście za hojnym wynagrodzeniem. Czasem można na tej drodze otrzymać chwilowe dobrodziejstwa. Szatan jest zdolny nawet oddalić się, udać, że się poddaje, aby wywieść w pole. Jeżeli uda się mu przekonać, iż jest ktoś oprócz Chrystusa, kto może mieć nad nim władzę, to już odniósł bardzo wielki sukces.</p>

<p>Nie oznacza to, że nie należy otaczać opieką osób, które mają problemy w tej materii czy to przez nierozważne kontakty ze światem ciemności, czy to przez złość innych, zwłaszcza gdy wypróbowano już bezowocnie wszelkie środki medyczne i psychiatryczne. Ale o tym nie mogą decydować pojedyncze osoby. Wszyscy mogą modlić się do Boga (jak czynimy w "Ojcze nasz"), aby uwolnił nas od złego. Ale jedynie kapłani wyznaczeni przez biskupa mają w Kościele katolickim władzę przeprowadzania egzorcyzmów. Mam wielki szacunek dla tych, którzy ze spokojem oddają się tej posłudze miłosierdzia, ponieważ wyobrażam sobie, jak bardzo musi być trudna.</p>

<p>Muszę wspomnieć zanim zakończę o pewnym smutnym fenomenie, o którym rodzice powinni widzieć. W niektórych szkołach, zwłaszcza w dużych miastach, czy to dla zabawy, czy z chęci przekroczenia prawa dzieci są wprowadzane przez kolegów bez skrupułów w podejrzane praktyki i ryty, zachęcane do zawierania tak zwanych szatańskich paktów. Wielu godzi się na to, żeby nie uchodzić za maminsynków. W rezultacie dzieci przez te stresujące doświadczenia pełne są lęków, w nocy często męczą je koszmary, poważnie zachwiana jest ich równowaga psychiczna i mają słabsze wyniki w nauce.</p>

<p>Jeżeli na skutek jakiegoś dziwnego zachowania podejrzewacie, że coś takiego mogło spotkać wasze dziecko nie wpadajcie w panikę. Starajcie się raczej z nim rozmawiać. Jeżeli opowie wam wszystko, to znaczy, że pokonało szantaż, którego padło ofiarą. Uspokójcie je, mówiąc mu, że Jezus je kocha, że już mu przebaczył jego niedoświadczenie i nie pozwoli już nigdy, żeby ktoś je skrzywdził, jeśli samo nie będzie tego chciało. Jeżeli stanowi to część waszych i jego przekonań, zaproście je do modlitwy i do przystąpienia do sakramentu pojednania.</p>

<p>Powtarzam, nie należy się bać. Jezus na pustyni uwolnił się od szatana, żeby nas od niego wyzwolić! I tą radosną wiadomością rozpoczynamy cykl naszych rozważań o osobie Jezusa. Gdy zbliżała się chwila Jego męki, Chrystus powiedział: "Teraz władca tego świata zostanie precz wyrzucony. A Ja, gdy zostanę nad ziemię wywyższony, przyciągnę wszystkich do siebie!".</p>
<p>
<b>[ <a href="#Top">Powrót</a> ]</b>
</p>


<h2><a name="A15">2 niedz. Wielkiego Postu</a></h2>
<h4>II. niedziela Wielkiego Postu</h4>

<h5>"Przemienia się wobec nich"</h5>

<h5>Czytania: Rdz 12,1-4a; 2 Tm 1,8b-10; Mt 17,1-9</h5>

<p>Na drugą niedzielę Wielkiego Postu przeznaczona jest Ewangelia opisująca przemienienie Jezusa:</p>

<p><I>"Jezus wziął z sobą Piotra, Jakuba i Jana i przemienił się wobec nich".</I></p>

<p>Zreasumujmy wydarzenie, aby je sobie przybliżyć. Jezus wszedł na górę, którą tradycja identyfikuje z górą Tabor, i tam stało się coś nadzwyczajnego. W pewnej chwili olśniewające światło otoczyło Go, ukazali się Mojżesz i Eliasz; dał się słyszeć głos Ojca, który ogłosił: "To jest mój Syn umiłowany, Jego słuchajcie!". Zapanowała taka atmosfera pokoju i nieba, iż Piotr zawołał: "Dobrze, że tu jesteśmy. Postawię tu trzy namioty..."</p>

<p>Spróbujmy rozpatrzyć przemienienie z punktu widzenia trzech uczniów. Co stało się ich udziałem? Co ta chwila oznaczała dla nich? Dotąd znali zewnętrzną postać Jezusa, był więc człowiekiem, którzy nie różnił się niczym od innych, znali Jego pochodzenie, Jego zwyczaje, barwę głosu... Teraz poznali innego Jezusa, prawdziwego Jezusa, tego, którego nie można dostrzec oczami, każdego dnia w normalnym świetle słonecznym. Jezusa, który jest wynikiem niespodziewanego objawienia, zmiany, daru.</p>

<p>Chciałbym wyjść od tego wydarzenia i przedstawić rozważanie dotyczące nas z bliska, które pozwoli nam równocześnie rozwinąć plan poświęcania naszych wielkopostnych spotkań osobie Jezusa Chrystusa. Będzie to rozważanie o wierze, które nie będzie dobre równocześnie dla wszystkich, dla wierzących i obojętnych. Ale gdybym to ja był niewierzący, jestem przekonany, iż rzeczą, która najbardziej by mnie irytowała, byłoby podawanie mi wiary jak słodkiej, uspokajającej pigułki, która nie wymaga od słuchacza niczego innego tylko nieco tolerancji. Pragnąłbym raczej, żeby Kościół przedstawił w pełni swoje przesłanie, nie łagodząc go, pozostawiając mi oczywiście pełną wolność decydowania o tym, czy przyjmę je, czy też nie.</p>

<p>Pytamy więc w tym duchu: czego brakuje współczesnym chrześcijanom? Dlaczego wiara, praktyki religijne są zaniedbywane i zdają się nie stanowić, przynajmniej dla większości, źródła siły w życiu? Czemu wypełnianie obowiązków wierzącego jest nudne, męczące i tak trudne? Dlaczego młodych nie pociąga wiara? Czemu, krótko mówiąc, tyle szarości i braku radości pomiędzy wierzącymi w Chrystusa?</p>

<p>Chcecie poznać moją odpowiedź? Ponieważ nasze chrześcijaństwo jest chrześcijaństwem bez Chrystusa! Jak to, powiecie, bez Chrystusa, skoro nie robi się nic innego tylko pisze i mówi o Nim! Tak, ale jest to Chrystus bezosobowy, daleki, który nie stoi obok nas, ktoś obcy, choć bardzo znany. Bardziej przypomina argument, niż żywą i prawdziwą osobę, przyjaciela.</p>

<p>Aby rzeczy zmieniły się także dla nas, tak jak dla tych trzech uczniów na Taborze, trzeba, żeby w naszym życiu zdarzyło się coś podobnego, co spotyka chłopaka albo dziewczynę, kiedy się zakochają. Porównanie to nie jest nie na miejscu od chwili, kiedy sam Jezus porównał się do oblubieńca, a swoich uczniów "do dziesięciu panien, które wzięły swoje lampy i wyszły na spotkanie pana młodego".</p>

<p>Co dzieje się z zakochanym? Nie trzeba studiować książek z psychologii, aby się dowiedzieć. Wszyscy obserwujemy to wokół nas, także ci, którzy tak ja nie doświadczyli tego osobiście. Druga osoba, ta umiłowana, która wcześniej była jedną z wielu, może nawet kimś nieznanym, nagle staje się kimś jedynym, jedyną osobą, która interesuje nas na świecie. Wszystko inne przestaje się liczyć, jest tylko jakby tłem. Serce, myśli, które wcześniej przenosiły się z jednej rzeczy na drugą, z jednej osoby na drugą, teraz zatrzymały się na jednej rzeczy. Nie jest się zdolnym do myślenia o niczym innym.</p>

<p>Następuje prawdziwe przemienienie. Ukochana osoba jest postrzegana jakby w świetlistej aureoli. Wszystko wydaje się w niej piękne, nawet wady. Czujemy się wręcz jej niegodni.</p>

<p>Prawdziwa miłość rodzi pokorę. Chciałoby się, żeby życie zawsze było takie. Przepełnione nową radością życia, nowym rozmachem do wypełniania obowiązków.</p>

<p>Coś zmienia się również we własnych zwyczajach. Znałem młodych ludzi, których rano rodzice nie potrafili wyciągnąć z łóżka i wysłać do szkoły; jeśli znajdowali sobie pracę, to po pewnym czasie porzucali ją; albo byli wiecznymi studentami... Potem, gdy się zakochali, z rana wyskakiwali z łóżka, nie mogli się doczekać skończenia studiów, gdy mieli pracę robili wszystko, by ją utrzymać:</p>

<p>Co się stało? Nic, po prostu to, co wcześniej robili z przymusu, teraz robili z upodobania. Upodobanie potrafi skłonić nas do uczynienia rzeczy, do których w żaden sposób nie można nas przymusić; dodaje nam skrzydeł. "Każdy - mawiał poeta Owidiusz - jest przyciągany przez przedmiot swego upodobania". Coś podobnego, jak już mówiłem, powinno zdarzyć się czasem w naszym życiu, abyśmy stali się chrześcijanami prawdziwymi, przekonanymi, radującymi się z tego, że nimi jesteśmy.</p>

<p>Bolączką naszego chrześcijaństwa jest to, iż prawie wszystko robimy pod przymusem, tak jakby był to podatek, który trzeba komuś zapłacić. (A wiadomo, jakie jest podstawowe zmartwienie, gdy chodzi o podatki: żeby oszukać urząd podatkowy, żeby ich nie płacić). Nie wiemy, co znaczy być przez coś pociągani. Powodem jest to, że dajemy zbyt mało miejsca Duchowi Świętemu, który jest siłą przyciągającą do Boga, który sprawia, że Bóg jest pociągający.</p>

<p>Powiecie mi, że dziewczyna lub chłopak spotykają się, trzymają za ręce. Także Jezusa widzi się i dotyka. Ale innymi oczami i innymi dłońmi: oczami i rękami serca, wiary. On zmartwychwstał i żyje. Dla tego, kto Go doświadcza i zna, jest konkretną osobą, a nie jakąś abstrakcją. A nawet z Jezusem wszystko idzie lepiej. W ludzkim zakochaniu, niestety, często się oszukujemy, przypisując ukochanej osobie zalety, których nie ma, i z czasem jesteśmy zmuszeni zmienić zdanie. W przypadku Jezusa im lepiej się Go poznaje i dłużej z Nim przebywa, tym więcej odkrywa się nowych powodów do bycia z Niego dumnym i utwierdzonym w wyborze.</p>

<p>Najgłośniejszym przykładem, jaką różnicę może w życiu człowieka spowodować odkrycie Jezusa, jest przykład Pawła. Byłem - opowiada Paweł w jednym ze swoich listów - osobą o ustalonej pozycji w życiu, moralnie bez zarzutu, na pozór śmietanką narodu wybranego. (Zdobył wykształcenie w Jerozolimie w szkole jednego z najznamienitszych ówczesnych nauczycieli żydowskich, w swego rodzaju Sorbonie czy Oksfordzie owego czasu!). Ale - kontynuuje - to, co było dla mnie zyskiem, chlubą, stało się stratą, śmieciami w chwili, w której na horyzoncie mojego życia pojawił się Jezus Chrystus, mój Pan. Wraz z Nim otworzył się przede mną nowy horyzont: już nie krótkotrwały horyzont mojej osobistej realizacji, ale możliwość dzielenia tego samego losu co Chrystus, i to na zawsze... Od tej chwili mam tylko jedno pragnienie: poznać Go, zdobyć Go, od kiedy sam zostałem zdobyty przez Niego (por. Flp 3,4-12).</p>

<p>Spotkanie z Chrystusem podzieliło życie Szawła na dwie części; stworzyło "przed" i "potem". To właśnie dzieje się zawsze, kiedy jakaś osoba spotyka Chrystusa w sposób głęboki i prawdziwy. Wielki pisarz z czwartego wieku, który nawrócił się, gdy był już w sile wieku i żonaty, Hilary z Poitiers, w jednej z modlitw do Chrystusa mówi nawet: "Zanim Cię poznałem, nie istniałem".</p>

<p>Myślę, że dobrze będzie, jeśli dodam także moje maleńkie osobiste doświadczenie. Byłem profesorem na Uniwersytecie Katolickim w Mediolanie i zajmowałem się właśnie chrystologią, czyli nauką o Jezusie Chrystusie począwszy od starożytności aż po dzień dzisiejszy. W pewnym szczególnym momencie mojego życia zdarzyło mi się ponownie przeczytać te słowa Pawła. Zrodziło się wówczas w moim sercu pragnienie postąpienia podobnie jak on: uznanie wszystkiego za stratę i opuszczenie wszystkiego, aby poznać Jego, żywego i prawdziwego Jezusa, Jezusa z krwi i kości, a nie tylko doktryny, książki, teorie, a nawet herezje dotyczące Jezusa. Zrezygnowałem z pracy naukowej i zająłem się wyłącznie głoszeniem słowa Bożego.</p>

<p>Ktoś mógłby mi powiedzieć: jeśli to, o czym mówisz, przypomina zakochanie się, to jedyną rzeczą do zrobienia jest czekanie z założonymi rękami na przysłowiowy grom z jasnego nieba... Nie tak do końca. Jeśli bowiem jakiś chłopak albo dziewczyna siedzą cały dzień zamknięci w domu, nie spotykając się z nikim, to nic się nie wydarzy w ich życiu. Żeby się zakochać, Trzeba się spotykać! Jeżeli ktoś jest przekonany albo tylko zaczyna myśleć, że poznanie Jezusa Chrystusa w ten inny, odmieniony sposób jest piękne i warte spróbowania, to musi zacząć się z Nim spotykać, czytać Jego pisma. A Jego miłosnymi listami są Ewangelie! W nich, jak słyszeliśmy, objawia się, przemienia.</p>

<p>W związku z tym chciałbym dać pewną radę żonom, których mężowie wracają do domu wciąż bardzo późno albo nie traktują wystarczająco poważnie obowiązków ojca. Zamiast czekać na niego z wałkiem w dłoni lub z cierpkimi uwagami, postarajcie się, żeby któregoś wieczoru znalazł na stole w kuchni lub na stoliku przy łóżku otwartą Ewangelię. Nigdy nie wiadomo, co może się zdarzyć...</p>

<p>Wiadomo, że zakochani zanim wyznają sobie miłość interesują się ukochaną osobą, śledzą ją z daleka, starają się wejść w krąg jej przyjaciół. Czasem wystarczy im po prostu obserwowanie domu, w którym mieszka. Nietrudno zastosować to wszystko w wypadku Jezusa.</p>

<p>Domem, w którym On mieszka, jest Kościół.</p>
<p>
<b>[ <a href="#Top">Powrót</a> ]</b>
</p>


<h2><a name="A16">3 niedz. Wielkiego Postu</a></h2>
<h4>III. niedziela Wielkiego Postu</h4>

<h5>Wieczność, wieczność!</h5>

<h5>Czytania: Wj 17,3-7; Rz 5,1-2.5-8; J 4,5-42</h5>

<p>Ewangelia na tę trzecią niedzielę Wielkiego Postu jest Janowym opisem spotkania Jezusa z Samarytanką przy studni. Całe wydarzenie skoncentrowane jest na symbolice wody. Jezus, zmęczony, usiadł na brzegu studni. Przyszła samarytańska kobieta, żeby zaczerpnąć wody. Sychem, dzisiejszy Nablus, jest jednym z zapalnych miejsc w konflikcie żydowsko-palestyńskim. Jezus poprosił ją: "Daj mi nieco wody do picia". Przypomina to sytuację, jakby w dzisiejszym Nablusie jakiś Żyd poprosił o wodę Palestyńczyka. Kobieta zwróciła Mu na to uwagę, ale Jezus odparł: </p>

<p><I>"O, gdybyś znała dar Boży i wiedziała, kim jest Ten, kto ci mówi: Daj Mi się napić - prosiłabyś Go wówczas, a dałby ci wody żywej".</I> </p>

<p>Kobieta czuła, że ten obcy o wyglądzie proroka próbuje skierować rozmowę na niebezpieczną płaszczyznę i broni się chwytając się dosłownego znaczenia słów: "Nie masz czerpaka..." Lecz Jezus naciskał:</p>

<p><I>"Każdy, kto pije tę wodę, znów będzie pragnął. Kto zaś będzie pił wodę, którą Ja mu dam, nie będzie pragnął na wieki, lecz woda, która Ja mu dam, stanie się w nim źródłem wody wytryskającej ku życiu wiecznemu".</I></p>

<p>Dwa rodzaje wody przeciwstawione sobie wskazują tutaj na dwa sposoby pojmowania i realizowania własnego życia, ukazują dwa cele, dwa różne horyzonty. Niewiasta samarytańska starała się dotąd nadać życiu sens i wypełnić pustkę w sercu miłością do mężczyzny. Ale bezskutecznie, skoro, jak wykazał jej Jezus, miała pięciu mężów, a teraz żyła z kochankiem. Dotychczas piła wyłącznie wodę, która nie jest w stanie ugasić pragnienia, to znaczy szukała szczęścia tam, gdzie go nie ma albo jest krótkotrwałe.</p>

<p>Samarytance i tym wszystkim, którzy w jakiejś mierze znajdują się w podobnym położeniu, Jezus składa pewną radykalną propozycję: szukajcie innej wody, nadajcie nowe znaczenie swemu życiu i otwórzcie przed nim nowe horyzonty: Horyzont wieczny! "Woda, którą Ja mu dam, stanie się w nim źródłem wody wytryskającej ku życiu wiecznemu".</p>

<p>Skoncentrujmy się na ostatnim słowie Jezusa: życie wieczne. Będzie ono głównym tematem naszej rozmowy. Co stało się ze słowem wieczność, które swego czasu katalizowało myśli wszystkich i pomagało odważniej znosić cierpienia życia? Wieczność jest słowem, które wyszło z użytku. Jest pochodnią umieszczoną pod korcem. Stało się rodzajem tabu dla współczesnego człowieka. Dziwimy się i uśmiechamy na myśl, że był czas, w którym ta idea podtrzymywała i oświecała całe ludzkie życie.</p>

<p>Kiedy ostami raz słyszeliście kazanie o niebie albo o życiu wiecznym? Istnieje przekonanie, iż myślenie o tym może oderwać od konkretnego zaangażowania w zmianę świata, że jest ucieczką, marnotrawieniem w niebie skarbów przeznaczonych dla ziemi. "Nie ma nieba, nie ma piekła: liczy się tylko ziemia" napisał współczesny ateista.</p>

<p>Jaki jest tego rezultat? Życie, ludzkie cierpienie, wszystko staje się niesłychanie absurdalne. Traci się miarę. Czy widzieliście kiedyś wagę, którą trzyma się w ręce, mającą z jednej strony podziałkę lub talerz na odważniki, z drugiej zaś umieszcza się rzeczy do zważenia? Wyobraźcie sobie, że odważnik ześliznął się i spadł, co się wówczas stanie? To, co położyło się z drugiej strony, łatwo zyska przewagę i zleci na ziemię. To samo dzieje się w życiu. Jeżeli zabraknie przeciwwagi dla wieczności, każde cierpienie, każda ofiara wyda się niedorzeczna, zbyt duża, sprawi, że stracimy równowagę, zrzuci nas na ziemię. Zabraknie miary. Święty Paweł napisał:</p>

<p><I>"Niewielkie bowiem utrapienia naszego obecnego czasu gotuj bezmiar chwały przyszłego wieku".</I></p>

<p>W porównaniu z wiecznym trwaniem chwały, ciężar utrapień wydaje się mu niewielki (jemu, który tyle wycierpiał w życiu!) właśnie dlatego, że jest krótkotrwały, bo trwa jedynie w ciągu naszego życia. Dodaje bowiem:</p>

<p><I>"To bowiem, co widzialne, przemija, to zaś, co niewidzialne, trwa wiecznie" (2 Kor 4,18).</I></p>

<p>Filozof Miguel de Unamuno (który był myślicielem laickim) przyjacielowi wyrzucającemu mu, że szukanie wieczności jest pychą i zarozumiałością, odpowiedział w ten sposób: "Nie mówię, iż zasługujemy na niebo ani że logika nam je udowadnia. Mówię jedynie, że potrzebujemy go, że na nie zasługujemy lub nie, i to wszystko. Twierdzę, iż to, co przemija, mnie nie zadowala, że pragnę wieczności, że bez niej wszystko jest mi obojętne. Bez niej nie ma już radości życia... Zbyt łatwo jest stwierdzić: &#171;Trzeba żyć, trzeba zadowolić się tym życiem&#187;. A ci; którzy się nie zadowalają?"</p>

<p>To nie ten, który pragnie wieczności, pokazuje, że nie kocha życia, lecz ten, który jej nie pragnie, od chwili, kiedy tak łatwo pogodził się z tym, że musi się ono skończyć. Dziewczyna, która wstępuje do zakonu robi to nie dlatego, iż nie kocha życia lub jest nim zmęczona, lecz dlatego, że miłuje zbyt mocno, aby zadowolić się życiem, które może się z dnia na dzień skończyć. Pragnie tej słynnej wody, która gasi pragnienie na zawsze.</p>

<p>Jestem zresztą przekonany, że w życiu każdego człowieka był moment, w którym miało się jakieś, choćby bardzo niejasne, przeczucie wieczności, przebłysk, uczucie nieskończoności.</p>

<p>Pamiętam, że przeżyłem taką chwilę będąc chłopcem. Było to latem, zgrzany po zabawie położyłem się na trawie i patrzyłem na niebo. Błękit nieba z rzadka poprzetykany był białymi i nieruchomymi chmurami. Myślałem: Co jest za tym niebieskim sklepieniem? I jeszcze głębiej? I jeszcze? Myśl podążała ku nieskończoności. I zastanawiałem się, co to takiego wieczność? Tysiąc lat to nic więcej jak tylko początek, miliardy lat i cofamy się jedynie do chwili stworzenia... Rozum gubił się wobec tajemnicy, ponosił klęskę.</p>

<p>Kiedy później w szkole uczyliśmy się o wierszu Leopardiego "L'infinito" od razu zrozumiałem, co poeta chce przekazać, kiedy mówi o nieskończonych przestrzeniach i nadludzkiej ciszy. Wers "słodko jest mi zanurzać się w tym morzu" stał się moim ulubionym pośród tych, które znam.</p>

<p>Chciałbym jeszcze rzec słowo, jeśli mi na to pozwolą, do współczesnych młodych samarytanek (i do młodych samarytanów). Zanim przeminie ten okres waszego życia, w którym jeszcze potraficie się zdumiewać i wzruszać, spróbujcie doświadczyć tego samego, czego ja doświadczyłem będąc chłopcem. Zatrzymajcie się czasem, żeby popatrzeć na nieboskłon albo na morze, albo na jakiś inny cud natury, który was zainteresuje. Postarajcie się oderwać wasz umysł od wszystkiego i poczujcie przez chwilę dreszcz wieczności i nieskończoności dotykający waszej duszy. Poczucie wieczności drzemie w każdym z nas. Trzeba je jedynie rozbudzić, aby się ponownie rozszerzyło i upoiło nas swoim zapachem.</p>

<p>Nie szukajcie doświadczenia nieskończoności, zanurzenia myśli w narkotykach lub w innych rzeczach, które w ostatecznym rozrachunku dają jedynie zawód i śmierć. "Każdy, kto pije tę wodę, znów będzie pragnął". Wie o tym dobrze ten, kto tego doświadczył... Nieskończoności trzeba szukać w górze, nie w dole; ponad rozumem, nie zaś poniżej niego, w irracjonalnych upojeniach. Z tą pewnością w sercu nieskończenie piękniej się żyje i kocha. Jeżeli miłość nie ma przed sobą wieczności czuje się zduszona, ponieważ każda prawdziwa miłość pragnie być wieczna, mimo iż współczesna młodzież wstydzi się do tego przyznać.</p>

<p>To jasne, że nie wystarczy mieć świadomość, iż wieczność istnieje, trzeba również wiedzieć, co zrobić, aby ją osiągnąć. Umieć zapytać jak bogaty młodzieniec z Ewangelii: "Nauczycielu, co mam czynić, aby osiągnąć życie wieczne?&#187;. Leopardi we wspomnianym już wierszu mówi o ogrodzeniu, które "tak znaczną część ostatecznego horyzontu przesłania". Czym jest to ogrodzenie, ta przeszkoda, nie pozwalająca dotrzeć spojrzeniu do ostatecznego horyzontu, do horyzontu wiecznego?</p>

<p>Odpowiedź na to pytanie pozostawmy na inną okazję. Dziesięć minut, które spędziliśmy ze sobą, można będzie uznać za dobrze spożytkowane, jeśli rozbudziły w nas nieco oczekiwań i nostalgii za wiecznością. Jeżeli sprawiły, że ponownie zaprzyjaźniliśmy się z tym słowem. Byłby to wielki zysk nie tylko dla Kościoła, ale także dla naszego społeczeństwa. Pomogłoby nam</p>

<p>odnaleźć równowagę, traktować rzeczy względnie, uchroniłoby nas przed popadnięciem w rozpacz z powodu niesprawiedliwości i cierpień, których tyle na świecie. Pomogłoby nam żyć mniej niespokojnie.</p>

<p>Kiedyś mówiłem o wieczności na spotkaniu, na którym byto kilka tysięcy osób i wiecie co się stało? Wkrótce potem można było zobaczyć w mieście samochody z naklejkami na tylnej szybie: "JA (po którym następowało serduszko oznaczające KOCHAM) WIECZNOŚĆ". Rozumiecie? Nie: Ja kocham mojego psa albo polowanie, albo łowienie ryb, albo Nowy Jork, jak zwykle się czyta, lecz: Ja kocham wieczność. Mam nadzieję, że te same słowa można przeczytać jeśli nie na samochodzie, to przynajmniej w oczach wielu moich dzisiejszych słuchaczy, zwłaszcza tych młodych.</p>

<p>Nasza przyjaciółka Samarytanka w ów dzień zrozumiała słowa Jezusa na temat wody, ponieważ jak mówi Ewangelia wkrótce stała się ewangelizatorką. Wróciła do miasta i nie wstydząc się na prawo i lewo opowiadała wszystkim, co jej powiedział Jezus. Byłbym szczęśliwy, gdybyście pewnego dnia również wy, spotkawszy mnie gdzieś, mogli powtórzyć to, co mieszkańcy Sychem powiedzieli do tej kobiety po tym, jak osobiście usłyszeli Jezusa: </p>

<p><I>"Wierzymy już nie dzięki twemu opowiadaniu, na własne bowiem uszy usłyszeliśmy i jesteśmy przekonani, że On prawdziwie jest Zbawicielem świata".</I></p>
<p>
<b>[ <a href="#Top">Powrót</a> ]</b>
</p>


<h2><a name="A17">4 niedz. Wielkiego Postu</a></h2>
<h4>IV. niedziela Wielkiego Postu</h4>

<h5>Niewidomy od urodzenia</h5>

<h5>Czytania: 1 Sm 16,1b.6-7.10-13a; Ef 5,8-14; J 9,1-41</h5>

<p>Ewangelia z 4. niedzieli Wielkiego Postu przedstawia uzdrowienie niewidomego od urodzenia.</p>

<p><I>"Jezus przechodząc obok ujrzał pewnego człowieka, niewidomego od urodzenia... nałożył błoto na oczy niewidomego i rzekł do niego: Idź, obmyj się w sadzawce Siloe. On więc odszedł, obmył się i wrócił widząc".</I></p>

<p>Historia ta dotyka nas bezpośrednio, ponieważ w pewnym sensie wszyscy jesteśmy... niewidomi od urodzenia. Także świat narodził się ślepy. Trzymając się tego, co mówi nam dzisiaj nauka, przez miliony lat istniało na ziemi życie, ale było to życie ślepe; nie było bowiem jeszcze oka, nie było jeszcze samego wzroku. Oko w całej swej złożoności i doskonałości uformowało się o wiele później. Możemy sobie wyobrazić zdumienie pierwszych stworzeń, kiedy zaczęły widzieć niebo nad sobą, postrzegać kolory, dostrzegać się nawzajem. Co za skok w ewolucji!</p>

<p>Sytuacja ta powtarza się częściowo w mikrokosmosie, czyli w życiu każdego człowieka. Dziecko, wiecie to lepiej ode mnie, rodzi się jeśli nie całkiem ślepe, to przynajmniej niezdolne do rozróżniania konturów przedmiotów. Dopiero po kilku tygodniach zaczyna widzieć wszystko ostro. Gdyby niemowlę potrafiło wyrazić to, co czuje, kiedy zaczyna wyraźnie widzieć twarz mamy, ludzi, rzeczy, kolory, co za "och!" zdumienia usłyszelibyśmy wówczas! Co za hymn sławiący światło i wzrok!</p>

<p>Możność widzenia jest cudem. Nie zwracamy na to uwagi, ponieważ przyzwyczailiśmy się do tego i traktujemy to jako coś oczywistego. Oto dlaczego Bóg dokonuje tej samej rzeczy w sposób niespodziewany, nadzwyczajny, tak abyśmy się ocknęli i stali uważni. To właśnie miało miejsce w przypadku uzdrowienia niewidomego od urodzenia i uzdrowień innych ślepców opisanych w Ewangelii.</p>

<p>Innym przykładem jest rozmnożenie chleba. Co roku Bóg regularnie rozmnaża chleb na ziemi: wysiewa się ziarno i z niego rodzi się kłos. Jesteśmy przekonani, że wiemy wszystko na ten temat, gdyż znamy tak zwane wyjaśnienie naukowe. Ale w rzeczywistości ostateczny powód tego wszystkiego umyka nam. Jest to cud. Nie robi na nas wrażenia, bo jest powszedni i powtarza się regularnie.</p>

<p>Rozmnażanie chleba przez Jezusa w Ewangelii pomaga nam otworzyć oczy i rozpoznać, że Bóg działa wokół nas. Gdy Bóg dokonuje cudu postępuje po trosze jak nauczyciel w szkole, który widząc, że jego uczniowie są nieuważni i roztargnieni klaszcze w dłonie, żeby przywołać ich do porządku.</p>

<p>I tylko dlatego Jezus uzdrowił tego niewidomego? Nie. Jest jeszcze inne znaczenie naszych narodzin jako ślepców. Są bowiem jeszcze inne oczy, oprócz tych materialnych, które muszą się otworzyć na świat, a są to oczy wiary! Pozwalają one dojrzeć inny świat poza tym, który widzimy oczami ciała: świat Boga, życia wiecznego, świat Ewangelii, świat, który nie skończy się nawet z... końcem świata. Wiara jest jakby oknem, za którym otwiera się bezkresny horyzont.</p>

<p>To chciał przypomnieć nam Jezus uzdrawiając niewidomego od urodzenia. Przede wszystkim posłał tego młodego ślepca do sadzawki Siloe. Dlaczego? Czy nie mógł, tak jak innymi razy, uzdrowić go od razu i wprost? Posyłając go, żeby się obmył, Jezus chciał pokazać nam, że te inne oczy, oczy wiary, otwierają się na chrzcie, kiedy otrzymujemy dar wiary. Dlatego w starożytności chrzest nazywany był oświeceniem, a przyjmujący chrzest byli nazywani oświeconymi.</p>

<p>W naszym jednak przypadku nie chodzi o generalną wiarę w Boga, ale o wiarę w Chrystusa. Wydarzenie posłużyło ewangeliście do pokazania, jak dochodzi się do pełnej i dojrzałej wiary w Syna Bożego. (W tym sensie ważny jest również dzisiejszy etap naszych poszukiwań na temat tego, kim jest Jezus Chrystus, które traktujemy jako główny temat rozważań podczas Wielkiego Postu).</p>

<p>Odzyskanie wzroku przez ślepca łączy się równocześnie z odkryciem, kim jest Jezus. Zrekonstruujmy trzy etapy tej drogi. Na początku niewidomy nie znał Jezusa. Na pytanie: "Jak oczy ci się otwarły?", odpowiedział: "Człowiek zwany Jezusem uczynił błoto... Jezus był dla niego tylko jakimś człowiekiem i nikim więcej.</p>

<p>Później, gdy zapytano go: "A ty, co o Nim myślisz w związku z tym, że ci otworzył oczy?", odrzekł: "To prorok!". Zrobił krok naprzód; zrozumiał, że Jezus jest Bożym wysłannikiem, który przemawia i działa w imieniu Boga. Doszedł do tego na podstawie prostego rozumowania, które każdy może przeprowadzić: "Gdyby ten człowiek nie był od Boga, nie mógłby nic czynić".</p>

<p>Na koniec, gdy faryzeusze wypędzili go z synagogi i naubliżali mu za to, że ośmielił się bronić Jezusa, spotkał Go ponownie i tym razem zawołał: "Wierzę, Panie!" i skłonił się oddając Mu cześć, uznając Go otwarcie za swego Pana i Boga.</p>

<p>Przejdźmy teraz do nas. Ewangelista Jan, opisując nam to wszystko tak szczegółowo, jakby zapraszał nas bardzo dyskretnie, byśmy zadali sobie pytania: "A ja, w jakim punkcie tej drogi ja jestem? Kim dla mnie jest Jezus z Nazaretu?". To, iż Jezus jest człowiekiem - to znaczy, że żył człowiek o imieniu Jezus - nikt tego nie neguje. To, że był prorokiem, posłańcem Bożym, który otworzył przed ludzkością nowe horyzonty religijne i moralne, jest prawie powszechnie uznawane.</p>

<p>Wielu zatrzymuje się na tym. Ale to za mało. Również muzułmanin, jeżeli wierzy w to, co jest napisane w Koranie, uznaje, że Jezus jest prorokiem. Ale przez to nie staje się chrześcijaninem. Skokiem, dzięki któremu można stać się rzeczywiście chrześcijaninem, jest chwila, kiedy ogłasza się, tak jak niewidomy od urodzenia, że Panem jest Jezus i oddaje się Mu cześć jako Bogu.</p>

<p>Powód, dla którego trzeba wykonać ten skok, jest prosty: Jezus ukazał się na świecie jako Syn Boży i nazywał Boga swoim Ojcem w sposób szczególny, odmienny od innych. Można oczywiście dyskutować nad historycznością tych czy innych słów przypisywanych Jezusowi, ale nie można nie uznać całego świa</p>

<p>dectwa Nowego Testamentu na ten temat. Wniosek jest nieunikniony: albo jest On tym, za kogo się podaje, albo jest największym oszustem w historii i chrześcijaństwo jest jednym wielkim nieporozumieniem. Nie ma pośrednich dróg, kompromisów. Powiedzenie, że był to człowiek nadzwyczajny, geniusz religijny, niczego nie rozwiązuje.</p>

<p>Ale Jezus nie gasi tlącego się knotka, to znaczy nie odrzuca tego, kto zatrzymuje się jeszcze na człowieku lub na proroku, jeżeli jest szczery z samym sobą. Kto dąży do prawdy, nie będziemy musiał daleko iść, żeby spotkać Chrystusa, ponieważ On jest prawdą. Jedną rzecz mówi wszystkim wydarzenie z niewidomym od urodzenia. Tę mianowicie, że aby uznać Jezusa Panem i Bogiem, ów młodzieniec musiał pogodzić się z wyrzuceniem z synagogi, co oznaczało wówczas wejście w konflikt z obowiązującymi poglądami, wyrzeczenie się świata, który się liczył, wypadnięcie, jak to się mówi, z obiegu. Ten rodzaj synagogi. (który nie ma naturalnie nic wspólnego z miejscem kultu braci Żydów) istnieje również dzisiaj i nie jest słabszy niż dawniej.</p>

<p>Nie można stać się człowiekiem wierzącym w Chrystusa, dopóki przynależność do elity kulturalnej jest ważniejsza od odkrycia prawdy... Dopóki jest się przekonanym, że widzi się wyśmienicie i reaguje się wręcz z oburzeniem jakby to była obraza, gdy ktoś chce uznać nas za ludzi wierzących, za nawróconych. Przypomina to reakcję faryzeuszy na pytanie niewidomego: "Czy i wy chcecie zostać Jego uczniami?", odpowiedzieli oburzeni: "Bądź ty sobie Jego uczniem, my jesteśmy uczniami Mojżesza".</p>

<p>Dają do myślenia słowa Chrystusa kończące opowieść o niewidomym od urodzenia:</p>

<p><I>"Przyszedłem na ten świat...<br>
aby ci, którzy nie widz, przejrzeli,<br>
a ci, którzy widz, stali się niewidomymi".</I></p>

<p>Dzisiejsza Ewangelia wzywa więc i nas, wierzących, do rachunku sumienia. W jednym z dramatów Paula Claudela pewna młoda niewidoma Żydówka robiąc aluzję do widzenia fizycznego i widzenia w wierze, mówi do swego przyjaciela chrześcijanina: "Wy, którzy widzicie, co robicie z waszym światłem?" ("Le P`ere humilie").</p>

<p>Zreasumujmy na koniec to, co przekazała nam Ewangelia o niewidomym od urodzenia. Jest wszechświat większy od wszechświata fizycznego, który stara się wniknąć w nas. Oczy, które musimy otworzyć, żeby go przyjąć, to wiara, wiara w Jezusa Chrystusa. Ona jest naszym największym skarbem na tym świecie.</p>

<p>Niedawno zdarzył się przypadek zrozpaczonych ludzi, którzy wygrali w Lotto miliardy, i w chwili, gdy poszli odebrać wygraną, zorientowali się, że zgubili kupon czy też z jakiegoś powodu ich kupon stracił ważność. Wiara jest kuponem wartym nie tylko miliardy, ale życie wieczne! Starajmy się nie wyrzucić go lekkomyślnie i nie dać go sobie wyrwać z ręki. Także my możemy tego gorzko żałować...</p>

<p>Jeżeli nie potrafimy jeszcze wołać tak jak niewidomy od urodzenia: "Wierzę, Panie!", powtarzajmy przynajmniej za inną postacią z Ewangelii: "Panie, zaradź memu niedowiarstwu!".</p>
<p>
<b>[ <a href="#Top">Powrót</a> ]</b>
</p>


<h2><a name="A18">5 niedz. Wielkiego Postu</a></h2>
<h4>V. niedziela Wielkiego Postu</h4>

<h5>Jak wskrzeszać zmarłych</h5>

<h5>Czytania: Ez 37,12-14; Rz 8,8-11; J 11,1-45</h5>

<p>Ewangelia z 5. niedzieli Wielkiego Postu opowiada o wskrzeszeniu Łazarza. Przedstawmy w skrócie całe wydarzenie tym, którzy go nie pamiętają. Łazarz, przyjaciel Jezusa, zachorował. Siostry Marta i Maria posłały po Jezusa, który był daleko, ale gdy Jezus przybył Łazarz nie żył już od czterech dni i leżał w grobie. Płacz i żałoba w domu pośród rodziny. Także Jezus się wzruszył i zapłakał.</p>

<p>"Gdybyś tu był, mój brat by nie umarł...", powiedziała Mu z lekkim wyrzutem jedna z sióstr. Ale Jezus z Boską pewnością i władzą odpowiedział jej: "Brat twój zmartwychwstanie". Marta myślała, że mówił o zmartwychwstaniu w dniu ostatecznym, ale Jezus dodał:</p>

<p><I>"Ja jestem zmartwychwstaniem i życiem.<br>
Kto we Mnie wierzy, choćby i umarł, żyć będzie. <br>
Wierzysz w to?"</I></p>

<p>Poszli do grobu; Jezus kazał odsunąć kamień i zawołał do zmarłego: "Łazarzu, wyjdź na zewnątrz!", i zmarły powrócił do życia, i został ponownie powierzony opiece troskliwych sióstr. Tak przedstawia się ewangeliczny opis również tym razem zaczerpnięty od Jana.</p>

<p>Aby zrozumieć, dlaczego ta historia może także nas interesować trzeba wyjść od pewnej obserwacji. Również Jezus wkrótce umrze i powstanie z martwych. Ale wskrzeszenie Łazarza jest odmienne od Chrystusowego zmartwychwstania. Jezus powstał z martwych w przód, do życia wiecznego, Łazarz tymczasem w tył, do życia, jakie prowadził wcześniej. Jezus powstały z martwych opuszcza ten świat, Łazarz zaś pozostaje na tym świecie. Jezus zmartwychwstały już więcej nie umiera, Łazarz wie, że będzie musiał umrzeć. Wskrzeszenie Łazarza jest więc czymś prowizorycznym, ziemskim. Tymczasem jednak mógł powrócić na łono rodziny. Był człowiekiem nowym, wskrzeszonym. Wie już, że jest ktoś mocniejszy od śmierci.</p>

<p>Wydarzenia opisane w Ewangelii zostały spisane nie tylko po to, żeby można je było przeczytać, ale także po to, aby mogły być przeżyte na nowo. Historia Łazarza została napisana po to, by powiedzieć. nam, iż jest zmartwychwstanie ciała i zmartwychwstanie serca; że jeżeli zmartwychwstanie ciała nastąpi na końcu czasów, to zmartwychwstanie serca następuje lub może następować codziennie. Także teraz.</p>

<p>Takie jest znaczenie wskrzeszenia Łazarza, które liturgia chciała podkreślić wyborem pierwszego czytania (wiemy, że pierwsze czytanie jest zwykle wstępem do Ewangelii). Jest to znana wizja wyschłych kości. Prorok Ezechiel miał widzenie: ujrzał ogromną dolinę pełną wyschłych kości i zrozumiał, że obrazowała ona moralność ludu, która osiągnęła bardzo niski poziom. Ludzie powtarzali: "Minęła nadzieja nasza, już po nas". Do nich skierowana została Boża obietnica:</p>

<p><I>"Oto otwieram wasze groby<br>
i wydobywam was z grobów...<br>
Udzielę wam mego ducha po to, byście ożyli".</I></p>

<p>Także w tym przypadku nie chodzi o ostateczne zmartwychwstanie ciał, ale wskrzeszenie serc do nadziei. Te trupy, jak mówi Pismo święte, ożyły, powstały i utworzyły "wojsko bardzo, bardzo wielkie". Był to naród izraelski powracający z niewoli.</p>

<p>Płynie z tego wniosek, który znamy z doświadczenia, że można być martwym zanim się... umrze. Nie mówię tu tylko o śmierci duszy z powodu grzechu, ale też o stanie całkowitego braku energii, nadziei, chęci walki i życia, który najpełniej oddaje określenie śmierć serca.</p>

<p>Tym wszystkim, którzy z jakichś przyczyn (nieudane małżeństwo, zdrada małżeńska, zejście na złą drogę lub choroba dziecka, bankructwo, depresja, niemożność wydobycia się z alkoholizmu, narkomanii) znajdują się w tej sytuacji, historia Łazarza powinna zabrzmieć jak rezurekcyjny dzwon.</p>

<p>Może ktoś pamięta słynną noc Bezimiennego w "Narzeczonych" Alessandro Manzoniego. Pewnego ranka Bezimienny wstał po tym, jak sumienie dręczyło go całą noc z powodu jego występków. Gdy usłyszał w oddali radośnie bijące dzwony posłał swoich zbirów, żeby dowiedzieli się, co się dzieje. Dowiedziawszy się, że przybył z wizytą kardynał Federigo Borromeo zszedł do wioski; aby zobaczyć, z jakiego powodu "ta hołota tak się cieszy".</p>

<p>Ledwo ujrzał męża Bożego zawołał do niego bardziej wściekły na siebie niż skruszony: "Piekło mam w duszy". Wreszcie po spowiedzi, przebaczeniu, uścisku pasterza i łzach powstał powtarzając: "Czuję ulgę, radość, tak, radość taką, jakiej nie zaznałem w ciągu całego mego okropnego życia!"*. Natychmiast kazał uwolnić Łucję, którą więził w swoim zamku. Zaczął nowe życie. Nie można lepiej opisać, na czym polega zmartwychwstanie serca.</p>

<p>Kto może wskrzesić nasze serce? Dobrze wiemy, że w przypadku pewnych chorób ludzkie lekarstwa są niewystarczające. Słowa otuchy są niedostateczne. Także w domu Marty i Marii byli Żydzi, którzy pocieszali je, ale ich obecność nic nie zmieniła. Trzeba wezwać Jezusa. Wzywać Go, jak robią osoby przysypane przez lawinę lub leżące pod gruzami domu zburzonego przez trzęsienie ziemi, które swymi jękami starają się zwrócić uwagę ratowników.</p>

<p>Muszę jednak dodać jedną rzecz. Często osoby znajdujące się w tej sytuacji nie są w stanie nic robić, nawet modlić się. Są jak Łazarz w grobie. Trzeba, żeby inni zrobili coś dla nich. Jezus skierował kiedyś do swoich uczniów to polecenie:</p>

<p><I>"Uzdrawiajcie chorych, wskrzeszajcie umarłych" (Mt 10,8).</I></p>

<p>Co Jezus miał na myśli? To, że mamy wskrzeszać ludzi, którzy fizycznie zmarli? Gdyby tak było, to można by na palcach policzyć świętych, którzy wprowadzali w czyn to Jezusowe polecenie. Nie, Jezus miał na myśli również i przede wszystkim martwych sercem, martwych duchowo. Ojciec, mówiąc o synu marnotrawnym, rzekł: "Był umarły, a znów ożył" (Łk 15,32). I nie chodziło z pewnością o śmierć fizyczną, skoro wrócił do domu.</p>

<p>Polecenie: "Wskrzeszajcie umarłych", skierowane jest więc do wszystkich uczniów Chrystusa. Także do nas! Zdradzę wam sekret, jak można jeszcze tego wieczoru lub w najbliższych dniach wskrzesić zmarłego. Masz starych rodziców w domu lub w przytułku? Może ich serce jest martwe z powodu milczenia dzieci. Zadzwoń do nich, jeśli możesz, obiecaj im, że jutro ich odwiedzisz. Prawdopodobnie wskrzesiłeś zmarłego.</p>

<p>Twój mąż wyszedł z domu przygnębiony po kolejnej sprzeczce: zadzwoń do niego, spraw, by w jego sercu odrodziło się zaufanie. Tak samo postąp ty, mężu, wobec twojej żony. Może też wskrzesicie jakiegoś zmarłego. Sami widzicie, że wskrzeszanie zmarłych wcale nie jest takie trudne...</p>

<p>Teraz dotknę delikatnej sprawy. Jest może ktoś, komu pożyczyłeś pieniądze może nawet na lichwiarski procent. Wiesz, że jest w poważnych trudnościach, w sytuacji bez wyjścia. Posłuchaj, czy serce nie podpowiada ci, żebyś pomógł mu, pozwolił stanąć na nogi... Czymże jest garść pieniędzy więcej wobec radości ujrzenia, jak ktoś powstaje z martwych?</p>

<p>Napomknąłem dotąd jedynie o przypadku śmierci, który jest najpoważniejszy ze wszystkich (może bowiem doprowadzić do śmierci wiecznej!): o przypadku tego, kto żyje w stanie grzechu ciężkiego, tego, kto martwy jest na duszy. Przede wszystkim wskrzeszenie Łazarza powinno napełnić jego serce podczas tych świąt wielkanocnych pragnieniem powstania z martwych.</p>

<p>Przypomniałem rozmowę Bezimiennego. Był on w swoich czasach doskonałym wcieleniem współczesnego bossa mafijnego lub porywacza. Człowiekiem, którego życie usiane było przestępstwami i nadużyciami, ze zbirami na swoich usługach, których dzisiaj zastąpili mafiozi. Jednak jego historia mówi nam, że jest nadzieja nawet dla nich, jeżeli się nawrócą. Posyłają tylu do grobu, ale biedacy nie dostrzegają, że sami są w ohydnym grobie. Gdybym był pewny, że któryś z nich mnie słucha, to powtórzyłbym mu słowa, które Łucja rzekła do Bezimiennego dzień wcześniej i od których rozpoczęło się jego nawrócenie: "Bóg wiele przebacza za jedno dzieło miłosierdzia..."</p>

<p>Pośród dzieł miłosierdzia, których nauczyliśmy się będąc dziećmi, jest jedno mówiące: "Pogrzebać umarłych". Wiemy teraz, że jest również inne dzieło miłosierdzia: "Wskrzesić zmarłych". Odwagi więc i do dzieła!</p>

<p>========<br>
* Alessandro Manzoni, "Narzeczeni", przekład Barbara Sieroszewska, Państwowy Instytut Wydawniczy, Warszawa 1958, str. 384.</p>

<p>
<b>[ <a href="#Top">Powrót</a> ]</b>
</p>


<h2><a name="A19">Niedz. Palmowa</a></h2>
<h4>Niedziela Palmowa, czyli Męki Pańskiej</h4>

<h5>Umierając aż do końca świata</h5>

<h5>Czytania: Iz 50,4-7; Flp 2,6-11; Mt 26,14-27,66</h5>

<p>W ciągu Wielkiego Postu koncentrowaliśmy naszą uwagę na osobie Jezusa: kim jest i co robi dla nas Jezus Chrystus dzisiaj. Widzieliśmy, że Jezus jest tym, który wyzwala nas z mocy szatańskich, otwiera przed nami horyzont życia wiecznego, oświeca nas swoją prawdą, wskrzesza ze śmierci serca... Teraz doszliśmy wraz z początkiem Wielkiego Tygodnia do samej istoty chrześcijańskiego przesłania: do śmierci i zmartwychwstania Chrystusa, do Wielkanocy.</p>

<p>Niedziela Palmowa jest jedynym dniem oprócz Wielkiego Piątku, w którym czytany jest opis Męki Pańskiej w ciągu całego roku liturgicznego. Myślę, że nie stanąłbym na wysokości zadania i zawiódł wasze zaufanie, gdybym przy tej okazji mówił o czymś innym niż o tym. Swego czasu podczas Wielkiego Tygodnia uczestniczyło się w procesjach, nabożeństwach drogi krzyżowej, kazaniach pasyjnych. W wielu krajach i regionach nadal żywe są tradycje związane z męką Chrystusa. Ale może dla wielu z was jest to jedyna okazja, by poświęcić nieco czasu i uwagi Męce Pańskiej.</p>

<p>Jestem przekonany, że nie tylko ci, którzy chodzą do kościoła, ale również niewierzący i niepraktykujący czują przyciągającą moc tej tajemnicy. Kto jest w trudnościach i cierpi czuje instynktownie, że jest jedno jedyne słowo, które może coś powiedzieć, które nie brzmi fałszywie w takiej sytuacji, a jest nim krzyż. Wszystkie inne to tylko półśrodki. Jeden z psalmów mówi o Jerozolimie: "Wszyscy urodziliśmy się w niej". To samo z jeszcze większą mocą można powiedzieć o Męce Chrystusa: Wszyscy urodziliśmy się w niej!</p>

<p>Jest rodzaj uzdrowienia, które następuje dzięki oczom. Żydzi, którzy na pustyni zostali zaatakowani przez jadowite węże, jeśli popatrzyli na miedzianego węża zrobionego przez Mojżesza, odzyskiwali zdrowie. Symbolizował on jak wiemy Chrystusa. Kto patrzy z wiarą na Jezusa wywyższonego na krzyżu jest uzdrowiony nie tylko na duszy, ale także uzdrowione zostają pamięć, uczucia, a czasem nawet ciało. "Zostaliśmy z ran naszych uleczeni".</p>

<p>Odprawimy teraz krótką drogę krzyżową, składającą się jedynie z trzech stacji. Pierwsza stacja przeniesie nas do Ogrodu Oliwnego, druga do pretorium Piłata, trzecia natomiast na Kalwarię.</p>

<p>O Jezusie w Ogrodzie Oliwnym zostało napisane:</p>

<p><I>"Począł się smucić i odczuwać trwogę. Rzekł do nich: &#171;Smutna jest moja dusza aż do śmierci; zostańcie tu i czuwajcie ze Mną&#187;".</I></p>

<p>Jezus zmienił się nie do poznania! On, który rozkazywał wichrom i morzu i słuchały Go, On, który mówił wszystkim, by się nie lękali, teraz smuci się i trwoży. (Dosłownie w Ewangelii mowa jest o przerażeniu przeżywanym w samotności albo o przerażającej samotności). Z jakiego powodu? Zawarty jest on w jednym słowie - kielich:</p>

<p><I>"Ojcze mój, jeśli to możliwe, niech Mnie ominie ten kielich!"</I> </p>

<p>Kielich jest symbolem tego ogromu cierpienia, które wkrótce spadnie na Niego. Ale nie tylko. Wyobraża przede wszystkim miarę Bożej sprawiedliwości, którą ludzie przepełnili swoimi grzechami i wykroczeniami. To grzech świata, który wziął na siebie i który ciążył na Jego sercu jak głaz.</p>

<p>Wyobraźmy sobie, że nasz wszechświat utworzony z miliardów galaktyk, w których są miliardy gwiazd, jest ogromną odwróconą piramidą, opierającą się na czubku: jaki nacisk byłby przyłożony do tego punktu! Także moralny wszechświat winy, który nie jest wcale mniejszy od wszechświata fizycznego (pomyślmy tylko o nienawiści, kłamstwach, egoizmie, niesprawiedliwości, które są na świecie), był jakby ogromną odwróconą pi-</p>

<p>ramidą, której punkt opierał się na sercu Chrystusa. Stąd cały Jego śmiertelny smutek i krwawy pot. "On był przebity za nasze grzechy, zdruzgotany za nasze winy" (Iz 53,5).</p>

<p>Filozof Blaise Pascal powiedział: "Chrystus kona w Ogrodzie Oliwnym aż do skończenia świata. Nie pozostawiajmy Go samego przez ten cały czas". Kona wszędzie tam, gdzie jakiś człowiek walczy ze smutkiem, strachem, cierpieniem w sytuacji bez wyjścia, tak jak On w ów dzień. Nie mogliśmy nic uczynić dla Jezusa wówczas konającego, ale możemy zrobić coś dla Jezusa umierającego dzisiaj.</p>

<p>Codziennie słyszymy o tragediach rozgrywających się niekiedy nawet w naszym bloku, u sąsiadów z naprzeciwka, a mimo to nikt się nie zorientował, że coś się dzieje. Ileż Ogrodów Oliwnych, ile Getsemani w sercach naszych miast! Nie opuszczajmy tych, którzy się w nich znajdują.</p>

<p>Opuśćmy teraz Ogród Oliwny i udajmy się do pretorium Piłata.</p>

<p><I>"Żołnierze zaprowadzili Go na wewnętrzny dziedziniec, czyli pretorium, i zwołali całą kohortę. Ubrali Go w purpurę i uplótłszy wieniec z ciernia włożyli Mu na głowę. I zaczęli Go pozdrawiać: Witaj, Królu żydowski! Przy tym bili Go trzciną po głowie, pluli na Niego i przyklękając oddawali Mu hołd".</I></p>

<p>Jest obraz flamandzkiego malarza z XVI wieku przedstawiający Jezusa w pretorium Piłata. Spróbuję go opisać. Jezus ma na głowie koronę ze świeżo zebranych cierni (widać jeszcze listki). Z głowy spadają krople krwi, które na twarzy mieszają się ze łzami. Jezus płacze. Ale nie płacze nad sobą. Płacze nad tym, który uparcie nie chce zrozumieć, płacze tak samo jak wcześniej płakał nad Jerozolimą.</p>

<p>Ma rozchylone usta, jak ktoś mający problemy z oddychaniem. Dopiero co zakończyło się biczowanie... Na ramiona ma narzucony ciężki i zniszczony płaszcz, bardziej przypominający kawałek blachy niż materiał. Do tego jeszcze te ręce kilkakrotnie okręcone szorstkim sznurem! Robią one największe wrażenie. Jezus nie może poruszyć nawet palcem. Jest człowiekiem, któremu odebrano wszelką wolność. Człowiekiem skrępowanym.</p>

<p>Człowiekiem skutym. O Nim Piłat powie do tłumu: 'Ecce homo'!, oto człowiek.</p>

<p>Także tu trzeba powiedzieć: Jezus jest w pretorium Piłata do końca świata. Pomyślmy o wszystkich torturowanych i zakutych w kajdany (niewinnych i winnych), samotnych i bezbronnych, wydanych na łaskę dręczycieli lub bezlitosnych policjantów, przebywających w jakimś mrocznym zakamarku więzienia, gdzie nikt nie może im pomóc. O rzeszach Żydów idących jak owce na rzeź w obozach zagłady. "Wszystko, co uczyniliście jednemu z tych braci moich najmniejszych, Mnieście uczynili".</p>

<p>Opuśćmy pretorium Piłata i skierujmy się na Kalwarię.</p>

<p><I>"Jezus zawołał donośnym głosem: &#171;Boże mój, Boże mój, czemuś Mnie opuścił?&#187; Raz jeszcze zawołał donośnym głosem i oddał ducha".</I></p>

<p>Wypowiem teraz bluźnierstwo, ale wytłumaczę to później. Jezus na krzyżu stał się ateistą, bezbożnikiem. Są dwie formy ateizmu. Ateizm aktywny albo dobrowolny tego, kto odrzuca Boga, i ateizm bierny lub narzucony tego, kto został odrzucony (lub czuje się odrzucony) przez Boga. Ateizm zawiniony i ateizm jako kara i zadośćuczynienie. Jezus tym samym z góry odpokutował za cały ateizm, jaki jest na świecie. Nie tylko ateizm zdeklarowanych ateistów, ale także ateizm praktyczny tych, którzy żyją jakby Boga nie było, spychając Go na ostatnie miejsce w swoim życiu. Jest to nasz ateizm, ponieważ w tym sensie wszyscy jesteśmy, jedni mniej, drudzy bardziej ateistami, ludźmi lekceważącymi Boga. Dzisiaj także Bóg jest kimś z marginesu, gdyż został wyrzucony poza nawias przez większość ludzi.</p>

<p>Także tu trzeba powiedzieć: "Jezus pozostaje na krzyżu aż do skończenia świata". Pozostaje na nim w niewinnie cierpiących. Jest przybity do krzyża w ciężko chorych. Gwoździami wciąż trzymającymi Go na krzyżu są niesprawiedliwości popełniane wobec biednych. W jednym z hitlerowskich obozów koncentracyjnych jakiś człowiek został powieszony. Ktoś, wskazując na ofiarę, spytał z gniewem stojącego obok niego człowieka wierzącego: "Gdzie jest teraz twój Bóg?" "Nie widzisz? - spytał. - Jest tam, na szubienicy".</p>

<p>We wszystkich zdjęciach z krzyża wyróżnia się postać Józefa z Arymatei. Reprezentuje on tych wszystkich, którzy także dzisiaj rzucają wyzwanie reżimom lub opinii publicznej, aby zająć się skazańcami, wyrzutkami, chorymi na AIDS i robią wszystko, żeby pomóc komuś z nich zejść z krzyża. Dla niektórych z tych współczesnych ukrzyżowanych ktoś jest może tym przeznaczonym i oczekiwanym Józefem z Arymatei.</p>

<p>Nie możemy odejść z Kalwarii nie skierowawszy naszych myśli ku Maryi Matce. Po Oświęcimiu wiele mówiło się o milczeniu Boga. Ale nikt nie wie lepiej od Maryi, czym jest Boże milczenie. Ona mogłaby uczynić swoimi słowa, które jeden z Ojców Kościoła wypowiedział, wspominając okrucieństwa popełnione przeciwko chrześcijanom podczas prześladowania: "Boże, jak ciężko było znieść w ów dzień Twoje milczenie!".</p>

<p>Zakończyliśmy w ten sposób naszą krótką drogę krzyżową. Przepiękna pieśń gospel mówi: 'Were you there, were you there, when they crucified my Lord? "Czy byłeś tam, czy byłeś tam, gdy krzyżowali Pana?". Za każdym razem, kiedy słucham tej pieśni jestem zmuszony odpowiedzieć: Tak, byłem tam, także ja tam byłem, kiedy krzyżowali Jezusa. Na Jego głowie były także moje kolce, na Jego ciele była również moja rana... Nie mogę, nie chcę powiedzieć jak Piłat: "Nie jestem winny Jego krwi!&#187;.</p>

<p>Była w Jerozolimie cudowna sadzawka. Od czasu do czasu jej wody burzyły się i kto wówczas wszedł do niej wychodził zdrowy. Męka Chrystusa jest jakby wielką sadzawką, której wody w tym Wielkim Tygodniu są poruszone przez łaskę obficie obecną w Kościele. Kto ma odwagę zanurzyć się w niej z wiarą i wdzięcznością, wyjdzie z niej uzdrowiony.</p>

<p>Wejście do sadzawki może oznaczać odprawienie gruntownej spowiedzi. Pojednanie się z Bogiem. Nieodkładanie tego na później. Rzeczywiste obchodzenie Wielkanocy. W wielu regionach Włoch, także w moim Marche, jest tradycja wielkiego sprzątania wielkanocnego. Czy sprzątamy tylko nasze domy, tylko na zewnątrz nas, pomijając nasze wnętrze? Prawda, że nie?</p>
<p>
<b>[ <a href="#Top">Powrót</a> ]</b>
</p>


<h2><a name="A20">Niedziela Wielkanocna</a></h2>
<h4>Niedziela wielkanocna - Zmartwychwstanie Pańskie</h4>

<h5>Zmartwychwstał!</h5>

<h5>Czytania: Dz 10,34a.37-43; Kol 3,1-4; J 20,1-9</h5>

<p>Są pewne sytuacje w życiu, w których naturalne staje się użycie słów zmartwychwstanie, powstanie z martwych. Próbujmy przedstawić niektóre z nich, ponieważ mogą nas wprowadzić w to, co chce nam przekazać dzisiejsze święto lepiej niż długie wywody.</p>

<p>Jakaś osoba przeszła poważną chorobę albo bała się, że jest ciężko chora. Wyzdrowiała lub obawy okazały się nieuzasadnione, wróciła więc do swojej pracy, zaczęła ponownie odwiedzać przyjaciół. Mówimy: zmartwychwstała! Polityk lub sportowiec poniósł sromotną klęskę. Wszyscy myśleli, że był już skończony. Ale oto jego powrót okazał się wielkim triumfem i przy najbliższej okazji osiągnął wspaniały sukces. Także o nim mówimy, że zmartwychwstał!</p>

<p>Lew Tołstoj napisał znaną powieść zatytułowaną "Zmartwychwstanie". Za tytułowym zmartwychwstaniem ukrywa się historia wybawienia od zła. Bohater poświęcił swoją pozycję społeczną i karierę, aby naprawić krzywdę wyrządzoną w młodości pewnej dziewczynie.</p>

<p>Każda z tych sytuacji pomaga nam zrozumieć coś z Chrystusowego zmartwychwstania. Ono jest tym wszystkim po trosze powrotem do życia, zwycięstwem nad nieprzyjacielem, triumfem miłości - i czymś nieskończenie większym. W życiu jest tyle małych zmartwychwstań - także w naszym - ponieważ było zmartwychwstanie Chrystusa. Ono jest przyczyną wszystkich zmartwychwstań: do życia, do nadziei, do niewinności.</p>

<p>Po tym wstępie zbliżmy się do Ewangelii tej wielkanocnej niedzieli. Była chwila, w której okrzyk: "Zmartwychwstał!" rozbrzmiał po raz pierwszy na świecie. Kobietom, które w wielkanocny poranek udały się do grobu, anioł powiedział:</p>

<p><I>"Nie bójcie! Szukacie Jezusa Ukrzyżowanego. Nie ma Go tu, zmartwychwstał!"</I></p>

<p>Nietrudno sobie wyobrazić, co stało się po tych słowach. Kobiety zbiegły co sił ze wzgórza, podkasawszy spódnice, żeby się nie przewrócić. Wpadły zdyszane do Wieczernika i zanim zaczęły mówić każdy z obecnych zrozumiał patrząc na ich twarze i oczy, że stało się coś niezwykłego. Jedna przez drugą zaczęły wołać: "Nauczyciel, Mistrz, Jezus, Jezus!" "Co Jezus?" "Zmartwychwstał, żyje! Grób, grób!" "Co z tym grobem?" "Jest pusty, pusty!"</p>

<p>Apostołowie musieli na nie krzyknąć, aby się uspokoiły i mówiły po kolei. Ale tymczasem ciarki przeszły wszystkich; poczucie czegoś nadprzyrodzonego napełniło niespodziewanie salę i serca obecnych. Wieść o zmartwychwstaniu zaczęła w ten sposób swoją wędrówkę przez historię, jak spokojna i majestatyczna fala, której nic i nikt nie będzie w stanie zatrzymać aż do końca świata.</p>

<p>Ta doniosła fala dotarła teraz do nas. Może kupiliśmy dzisiejszego ranka gazetę, ale wieczorem wszystkie te wiadomości będą już przestarzałe i jutro będą nowe, które wyprą te dzisiejsze. Jednak z wiadomością o zmartwychwstaniu jest inaczej, minęło już bowiem dwadzieścia wieków, a ona nadal rozbrzmiewa jasna i świeża jak za pierwszym razem. "Jezus Chrystus, ukrzyżowany, powstał z martwych!"</p>

<p>Ale czy Jezus rzeczywiście zmartwychwstał? Jakie mamy gwarancje, że chodzi o wydarzenie, które miało miejsce, nie zaś o wymysł lub sugestię? Święty Paweł pisząc dwadzieścia pięć lat po tym wydarzeniu wymienia wszystkie osoby, które widziały Jezusa po Jego zmartwychwstaniu, z których większość żyła jeszcze. Najpierw ukazał się Piotrowi, potem wszystkim apostołom, wreszcie pięciuset braciom równocześnie. "W końcu, już po wszystkich - kończy apostoł - ukazał się także i mnie" (1 Kor 15,8). Mówi więc o tym świadek naoczny. O jakim fakcie ze starożytności mamy tak mocne świadectwa jak o tym?</p>

<p>O prawdziwości faktu zmartwychwstania przekonać nas może także ogólne spostrzeżenie. W chwili śmierci Jezusa uczniowie się rozproszyli; wszystko wydawało się skończone: "A myśmy się spodziewali, że On..." - myśleli uczniowie z Emaus. Najwidoczniej nie spodziewali się już niczego. Ale oto widzimy nagle tych samych ludzi głoszących jednomyślnie, że Jezus żyje, gotowych na procesy, prześladowania i na koniec jeden po drugim na męczeństwo i śmierć.</p>

<p>Co sprawiło tę tak całkowitą zmianę, jeśli nie pewność, że On rzeczywiście zmartwychwstał? Nie mogli się mylić, ponieważ rozmawiali i jedli z Nim po zmartwychwstaniu; z drugiej strony byli ludźmi praktycznymi, którzy nie ulegali łatwo uczuciom. Na początku sami przecież wątpili i długo nie chcieli uwierzyć. Nie mieli też najmniejszego zamiaru oszukiwać innych, bo gdyby Jezus nie zmartwychwstał, to pierwszymi, którzy zostaliby zdradzeni i stracili (także życie!), byliby właśnie oni. Bez zmartwychwstania narodziny chrześcijaństwa i Kościoła są tajemnicą jeszcze trudniejszą do wyjaśnienia niż samo zmartwychwstanie.</p>

<p>Pozostawmy jednak na boku fakt zmartwychwstania i pomówmy o jego znaczeniu, o tym, co święty Paweł nazywa mocą zmartwychwstania. Zmartwychwstanie Chrystusa jest dla świata duchowego tym, czym dla świata fizycznego, według jednej ze współczesnych teorii, był początkowy big hang, czyli potężna eksplozja energii, która spowodowała, że kosmos mimo upływu miliardów lat trwa w ciągłej ekspansji. Odbierz Kościołowi wiarę w zmartwychwstanie, a wszystko się zatrzyma i zgaśnie, jak wtedy gdy w domu zabraknie prądu.</p>

<p>Święty Paweł pisze:</p>

<p><I>"Jeżeli więc ustami swoimi wyznasz, że Jezus jest Panem, i w sercu swoim uwierzysz, że Bóg Go wskrzesił z martwych - osiągniesz zbawienie" (Rz 10,9).</I></p>

<p>"Wiara chrześcijan jest zmartwychwstaniem Chrystusa" (święty Augustyn). Wszyscy wierzą, że Jezus umarł, także poganie i agnostycy. Ale tylko chrześcijanie wierzą, iż również zmartwychwstal i nie można być chrześcijaninem, jeśli się w to nie wierzy. Bóg wskrzeszając Jezusa z martwych jakby potwierdził całą działalność Chrystusa, jakby wycisnął swoją pieczęć. "Bóg uwierzytelnił Go wobec wszystkich przez wskrzeszenie Jezusa z martwych" (por. Dz 17,31).</p>

<p>Czy sama śmierć krzyżowa nie wystarczyłaby, żeby zaświadczyć, iż Jezus jest rzeczywiście Mesjaszem, Bożym posłańcem? Nie, nie wystarczyłaby! Wielu jest bowiem męczenników spraw błędnych lub wręcz niegodziwych. Pomyślmy tylko o arabskich terrorystach, przeprowadzających samobójcze ataki, w których giną dziesiątki niewinnych ludzi. Ich śmierć pokazuje, że wierzyli w swoją sprawę, a nie to, że była ona (a przynajmniej sposób jej bronienia) słuszna. Śmierć Chrystusa zaświadcza o Jego miłości, o Jego miłosierdziu (ponieważ "nie ma większej miłości od tej, gdy ktoś życie swoje oddaje za przyjaciół swoich"), ale wyłącznie zmartwychwstanie świadczy o prawdziwości, o autentyczności Jego sprawy.</p>

<p>Chrystus zmartwychwstał więc, i to jest wielkie wielkanocne przesłanie. Ale jest również inna prawda, w pewnym sensie przeciwstawna, którą trzeba głosić tego dnia. "Chrystus nie zmartwychwstal jeszcze calkowicie!" Jezus to nie tylko i wyłącznie głowa, ma także ciało i Jego ciałem jest Kościół, my wszyscy. Dopóki jest choć jedna osoba w okowach grzechu, nienawiści, smutku, to Jezus jest jakby nadal jedną nogą w grobie. Czeka, by zmartwychwstać. Nie może i nie chce uważać swego zmartwychwstania za rzecz zakończoną dopóki jakiś członek Jego ciała nadal przebywa w Hadesie, jest więźniem w cieniu śmierci.</p>

<p>Wyjaśniając wskrzeszenie Łazarza powiedzieliśmy, że jest zmartwychwstanie ciała i jest również zmartwychwstanie serca i jeśli zmartwychwstanie ciała będzie miało miejsce w dniu ostatecznym, to zmartwychwstanie serca musi następować codziennie. Zwłaszcza w świątecznym dniu Wielkanocy: Szczere przebaczenie może sprawić, iż zmartwychwstanie ten, kto go udziela, i ten, kto je przyjmuje...</p>

<p>Komu zmartwychwstanie zostało obwieszczone nie może tej nowiny zatrzymywać dla siebie, musi ją przekazywać, jeśli nie inaczej, to przynajmniej światłem i radością swego spojrzenia. "Bóg wskrzesił Jezusa, a my wszyscy jesteśmy tego świadkami!" powtarzali apostołowie. W sposób szczególny to wspaniałe zadanie powierzył Jezus kobietom. To niewiasty jako pierwsze uwierzyły i zaniosły wieść o zmartwychwstaniu apostołom...</p>

<p>Nasi bracia wschodni w inny niż na Zachodzie sposób przedstawiają zmartwychwstanie. Sztuka zachodnia ukazuje Jezusa zwycięsko wychodzącego z grobu, trzymającego krzyż jak sztandar, podczas gdy strażnicy leżą powaleni na ziemi. Jak choćby na słynnym obrazie Pietro della Francesca. Na wschodnich ikonach Jezus jest pokazany w chwili, gdy pokonawszy wszystkie bramy wchodzi do otchłani i "ręką mocną i wyciągniętym ramieniem wyprowadza na zewnątrz, ku światłu i życiu, Adama i Ewę, a za nimi rzesze sprawiedliwych, którzy oczekiwali Jego przyjścia.</p>

<p>Adam na ikonach symbolizuje każdego człowieka, Ewa zaś każdą kobietę. Ich wyciągnięte dłonie są zaproszeniem do wyciągnięcia naszych, do szukania Jego Boskiej dłoni, która chce wyprowadzić nas z ciemności, w których może się szamoczemy. Obchodzenie Wielkanocy, mówili Ojcowie, oznacza przejście</p>

<p>"z niewoli do wolności, <br>
z ciemności do światła, <br>
ze śmierci do życia, <br>
ze smutku do radości".</p>

<p>O świętym Serafinie Sarowie, mnichu żyjącym w Rosji w ubiegłym wieku, czyta się, że wychodził naprzeciw osób, które przychodziły go odwiedzić w klasztorze, by zwierzyć się mu ze swoich problemów, i już z daleka pozdrawiał je wołając z wielkim entuzjazmem: "Radości moja, Chrystus zmartwychwstał!". W ustach świętego męża słowa te miały taką moc, że na sam ich dźwięk odwiedzający czuli, jak znikały z serca wszelkie troski i odradzała się nadzieja.</p>

<p>Pozwólcie, że uczynię moim pozdrowienie Serafina i powiem każdemu z was, którzyście słuchali mnie podczas tego Wielkiego Postu: "Radości moja, Chrystus zmartwychwstał!".</p>
<p>
<b>[ <a href="#Top">Powrót</a> ]</b>
</p>


<h2><a name="A21">2 niedz. Wielkanocy</a></h2>
<h4>II. niedziela Wielkanocy</h4>

<h5>Pamiętaj, abyś dzień święty święcił</h5>

<h5>Czytania: Dz 2,42-47; 1 P 1,3-9; J 20,19-31</h5>

<p>Ewangelia z dzisiejszej niedzieli zaczyna się słowami: </p>

<p><I>"Wieczorem owego pierwszego dnia tygodnia... przyszedł Jezus, stanął pośrodku i rzeki do nich: Pokój wam".</I></p>

<p>Ewangelia mówi następnie o Tomaszu, który nie uwierzy, jeśli nie zobaczy. Ale choć raz zostawmy w spokoju biednego Tomasza i zajmijmy się innym tematem, tematem niedzieli jako dnia świątecznego i dnia odpoczynku chrześcijan. Dwa ukazania się Zmartwychwstałego apostołom w Wieczerniku, oba pierwszego dnia tygodnia, są nam przedstawione przez ewangelistę jako pierwowzór niedzielnego zgromadzenia Kościoła.</p>

<p>Niedziela zrodziła się wraz ze zmartwychwstaniem Chrystusa. Jezus powstał z martwych pierwszego dnia tygodnia. Tego samego dnia wieczorem Jezus ukazał się uczniom zgromadzonym w Wieczerniku i dal im swego Ducha oraz swój pokój. Dla chrześcijan dzień ten stał się dniem Pańskim w pełnym tego słowa znaczeniu. W tym dniu wierzący gromadzą się; przychodzi do nich Jezus mimo drzwi zamkniętych, to znaczy nie z zewnątrz, ale od wewnątrz dzięki Eucharystii; udziela uczniom pokoju i Ducha Świętego; w komunii uczniowie dotykają, a nawet przyjmują zranione i zmartwychwstałe ciało i wyznają swoją wiarę w Niego.</p>

<p>Kiedy chrześcijaństwo dzięki Konstantynowi stało się religią dominującą niedziela zajęła miejsce żydowskiego szabatu jako dzień świąteczny także w wymiarze cywilnym i dała nazwę pierwszemu dniowi tygodnia, który dotąd nosił nazwę dnia słońca.</p>

<p>(Nazwa ta zachowała się w krajach anglosaskich: angielski "Sunday" i niemiecki "Sonntag" oznaczają właśnie dzień słońca).</p>

<p>U chrześcijan niedzieli dotyczy trzecie przykazanie Boże: </p>

<p><I>"Pamiętaj, abyś dzień święty święcił".</I></p>

<p>Święcenie niedzieli oznacza trzy rzeczy: uczynienie z niej dnia poświęconego Bogu, dnia poświęconego człowiekowi, dnia poświęconego bliźniemu.</p>

<p>Niedziela musi być przede wszystkim dniem poświęconym Panu. Wyobraźmy sobie rybaków w łodzi lub żeglarzy na pełnym morzu. Przez wiele godzin zajęci byli sieciami i połowem lub nawigacją, nie myśleli o niczym innym. Nadchodzi jednak moment, w którym trzeba ponownie wziąć do rąk ster łodzi, spojrzeć na mapę, sprawdzić, czy płynie się właściwym kursem. W przeciwnym razie można zderzyć się z innym statkiem lub wpaść na skały.</p>

<p>Podobnie jest w życiu. Po sześciu dniach pracy, interesów, zmartwień trzeba się koniecznie zatrzymać, sprawdzić, czy kroczymy właściwą drogą, czy realizujemy cel naszego życia. Środkiem powszednim, najpełniejszym, aby tego dokonać jest udział w niedzielnym zgromadzeniu, jest uczestnictwo we Mszy świętej. Słuchamy wówczas słów Jezusa, wspominamy Jego śmierć i zmartwychwstanie, przystępując do komunii dotykamy Go jak Tomasz. Dajemy łyk powietrza naszej wierze.</p>

<p>Niedzielna Msza święta może być i zwykle jest chwilą najdonioślejszego zgromadzenia w danej miejscowości czy osiedlu, momentem, w którym zbieramy się i pozdrawiamy w świątecznym nastroju, krótko mówiąc zrywamy z anonimowością, która tak bardzo dehumanizuje współczesne życie.</p>

<p>Niedziela jest też, jak już mówiłem, dniem poświęconym człowiekowi. Stwórca w swojej mądrości postanowił, że będzie jeden dzień, w którym człowiek odnajdzie samego siebie i swoją wolność. Uświadomi sobie, że ma ciało, które ma wzmocnić, umysł, który należy rozwijać, rodzinę lub przyjaciół, z którymi powinien spędzić nieco czasu.</p>

<p>Niedziela nie jest rodzajem podatku od czasu, który Bóg nakłada na ludzi (sześć dni dla ciebie, abyś pracował i zajmował się swoimi sprawami, i jeden dzień dla Mnie, abyś Mi służył). Jest to dar uczyniony człowiekowi, aby uratować w nim to, co najcenniejsze. Trzeba ponownie odkryć piękno i konieczność świątecznego wypoczynku. Organizacja pracy i naglące potrzeby rodziny mogą niekiedy usprawiedliwiać pracę w niedzielę; ale nie powinno to stać się regułą i zajmować wszystkie niedziele i całą niedzielę.</p>

<p>Gdy mowa o odpoczynku nie można nie wspomnieć o zabawie i rozrywce. Człowiek potrzebuje także tego, żeby odetchnąć od trudu i stresu. Mówię, że Bóg, jak każdy dobry tato, cieszy się, gdy widzi, jak Jego dzieci się bawią. Jest bowiem ukryta mądrość w zabawie. Wiele musimy się w tej materii nauczyć od dzieci. Zabawa pomaga nam nie brać siebie nazbyt poważnie. Wkłada w konstruktywne formy naszą chęć współzawodnictwa i wybijania się.</p>

<p>My, ludzie współcześni, nie potrafimy już przeplatać pracy zabawą, ponieważ uczyniliśmy z pracy zabawę. Zabawę niebezpieczną, straszliwą. Nawet wojna może stać się dla wielu zabawą. Widzieliśmy w minionych dniach afrykańskie dzieci z Liberii bawiące się w prawdziwą wojnę z karabinami maszynowymi na ramionach lub w dłoniach. Byłoby o wiele lepiej, gdyby dorośli nauczyli się od dzieci bawić, zamiast uczyć dzieci, jak się wojuje!</p>

<p>Także pójście na stadion albo na wyścigi nie jest czymś złym. Jest to forma masowej rozrywki, forma uspołeczniania się. Zło zaczyna się, kiedy zabawa zaczyna zajmować tak ważne miejsce, iż jeśli w jakąś niedzielę nie ma rozgrywek piłkarskich, to wielu traci orientację i mówi: "Co teraz mam robić?". W ten sposób niszczy się sport, gdyż wiąże się z nim nieproporcjonalnie wielkie oczekiwania, których nie można zaspokoić. Stąd bierze się przemoc na stadionach. Uczyniło się bowiem z niego szczyt, istotę całego tygodnia i jeśli on zawiedzie, staje się nieszczęście. "Nie samym chlebem żyje człowiek!" - powiedział Jezus. Dzisiaj może powiedziałby, przynajmniej we Włoszech: "Nie samą piłką nożną żyje człowiek!".</p>

<p>A co można powiedzieć o dyskotekach? Właścicielka jednej z nich poprosiła mnie, abym w sobotni wieczór powiedział kilka słów do młodych ludzi zgromadzonych w dyskotece. O całej sprawie pisały nawet gazety, tak wydała się niezwykła. ("Zakonnik na nieprzyjacielskim terytorium", "Po kazaniu - lambada").</p>

<p>Tym, co mnie uderzyło, była postawa przychodzącej młodzieży: podniecenie, oczekiwanie, spojrzenia jasno pokazywały, że był to najważniejszy moment tygodnia, chwila, po której spodziewano się wszystkiego. W tym jednak przypadku nieunikniony zawód jest niebezpieczniejszy niż na stadionie, ponieważ przekształca się w przemoc przeciwko samemu sobie, w pogardę własnego życia, jak pokazują smutne kroniki wypadków i śmierci z następnego dnia.</p>

<p>Złem nie jest dyskoteka sama w sobie (młodzi mają takie samo prawo wybierania rozrywek jak dorośli), ale formy, jakie przybrała: pory nienaturalne i szkodliwe ze wszystkich punktów widzenia, rozprowadzanie środków odurzających; krótko mówiąc wyrachowana instrumentalizacja rozrywek młodzieży.</p>

<p>Chciałbym skierować do młodych jedno pytanie, odwołując się do ich serca: Czy wydaje ci się ludzkie i godne dziecka odpłacanie twoim rodzicom za tych kilka godzin zabawy bezsennymi nocami, niepokojem, trwogą i (co nie daj Boże!) gorzkimi łzami przez całe życie? Pomyśl czasem w sobotni wieczór zanim wyjdziesz z domu. W niedalekiej przyszłości znajdziesz się w sytuacji twoich rodziców: jakim prawem będziesz mógł wtedy zabronić twoim dzieciom pójścia na dyskotekę?</p>

<p>Zdaje się, że to do dzisiejszej młodzieży skierowane są słowa Jezusa:</p>

<p><I>"To szabat został ustanowiony dla człowieka, a nie człowiek dla szabatu" (Mk 2,27).</I></p>

<p>Sobota jest dla młodych, dla ich zdrowej rozrywki, nie zaś młodzież dla soboty, aby została złożona w ofierze modzie i interesom "panów soboty".</p>

<p>Wreszcie niedziela jest dniem poświęconym innym. Można spędzić niedzielę starając się ulżyć komuś w cierpieniu i być wieczorem w pełni zadowolonym, ubogaconym. Krótko mówiąc mieć udaną niedzielę. Nie ma bowiem głębszej radości od tej, jaką daje uczucie bycia pożytecznym, gdy sprawi się, że uśmiechnie się ktoś, kto zna tylko smutek. Każdy ma wokół siebie potrzebujących i cierpiących, których może wspomóc. Są ludzie starsi, osoby samotne, upośledzone. Także to jest sposób święcenia dnia świętego. O każdym z tych gestów Jezus mówi: "Mnieście uczynili!".</p>

<p>Gdy o tym mówię przychodzi mi na myśl pewien epizod z Narzeczonych. Kiedy Łucja została uwolniona od Bezimiennego zaprowadzono ją do domu wioskowego krawca. Była niedziela i w pewnej chwili podczas obiadu krawiec jakby przypomniał sobie nagle o czymś i przestał jeść. Nałożył na talerz po trochu wszystkiego, co było na stole, dołożył bochenek chleba, zawinął talerz w serwetę i ująwszy ją za cztery rogi podał starszej córce mówiąc: "&#171;Trzymaj&#187;. W drugą rękę włożył jej niewielką flaszkę wina i powiedział: &#171;Idź do Marii wdowy, oddaj jej to i powiedz jej, że prosimy, by się wraz z dziećmi poweseliła trochę. Ale uczyń to grzecznie, by jej nie zdało się to jałmużną&#187;"u.</p>

<p>Ileż człowieczeństwa i chrześcijańskiego wyczucia w tym geście, który wszyscy w dowolnej formie mogą czynić! Ten fragment przypomina mi piękny tekst Pisma świętego, którego wysłuchajmy wspólnie zanim się pożegnamy, ponieważ reasumuje to wszystko, co powiedzieliśmy o niedzieli:</p>

<p><I>"Ten dzień jest poświęcony Panu, Bogu waszemu. Nie bądźcie smutni i nie płaczcie... Idźcie, spożywajcie potrawy świąteczne i pijcie napoje słodkie - poślijcie też porcje temu, który nic gotowego nie ma: albowiem poświęcony jest ten dzień Panu naszemu. A nie bądźcie przygnębieni, gdyż radość w Panu jest waszą ostoją" (Ne 8,9-10).</I></p>

<p>Niech radość w Panu rzeczywiście będzie waszą siłą. Życzę wszystkim udanej niedzieli!</p>

<p>========<br>
* Alessandro Manzoni, "Narzeczeni", przekład Barbara Sieroszewska, Państwowy Instytut Wydawnicry, Warszawa 1958, str. 410.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A22">3 niedz. Wielkanocy</a></h2>
<h4>III. niedziela Wielkanocy</h4>

<h5>Dar Pisma świętego</h5>

<h5>Czytania: Dz 2,14.22-33; 1 P 1,17-21; Łk 24,13-35</h5>

<p>Ewangelia z trzeciej niedzieli Wielkanocy opowiada o dwóch uczniach z Emaus. Musimy, przynajmniej w ogólnych zarysach, przypomnieć sobie całą historię. Było wielkanocne popołudnie, dwaj uczniowie Jezusa wracali do swojej wsi, zawiedzeni losem, jaki spotkał ich Nauczyciela. W pewnej chwili ktoś trzeci przyłączył się do nich. To był Jezus, ale oni Go nie rozpoznali. Pomógł im zrozumieć znaczenie tego, co się wydarzyło, w świetle Pisma świętego. Gdy dotarli do wioski nalegali, by nieznajomy zatrzymał się u nich i gdy łamał chleb ich oczy otworzyły się i poznali Go, lecz On zniknął im sprzed oczu. Wówczas zaczęli się pytać nawzajem:</p>

<p><I>"Czy serce nie pałało w nas, kiedy rozmawiał z nami w drodze i Pisma nam wyjaśniał?"</I></p>

<p>Chciejmy się skupić właśnie na Piśmie świętym. Są dwa sposoby podchodzenia do Biblii. Pierwszy polega na uważaniu jej za starożytną księgę, pełną religijnej mądrości, wartości moralnych oraz poezji. Z tego punktu widzenia jest ona księgą najważniejszą w sposób absolutny, jeśli chce się zrozumieć naszą zachodnią kulturę i religię żydowsko-chrześcijańską. Jest również najczęściej wydawaną i czytaną książką. Jest księgą 'par excellence', jak świadczy o tym sama nazwa (Biblia oznacza bowiem książkę lub ich zbiór). Także dzisiaj widzimy, jak postacie i historie biblijne potrafią zgromadzić wokół siebie dzięki telewizyjnym adaptacjom rekordową liczbę widzów, lak to ma miejsce w przypadku filmów o Abrahamie, Józefie czy Mojżeszu.</p>

<p>Ale jest też inny, bardziej angażujący sposób zbliżania się do Pisma świętego, polegający na wierzeniu, iż zawiera ono żywe słowo Boże dla nas. Ze jest ono księgą natchnioną, czyli napisaną przez ludzkich autorów ze wszystkimi ich ograniczeniami, ale pod bezpośrednim wpływem Boga. Jest to księga jak najbardziej ludzka i równocześnie Boska. Jest księgą przemawiającą do ludzi wszystkich czasów, ukazującą im sens życia i śmierci. Przede wszystkim objawiającą im miłość Bożą.</p>

<p>Gdyby wszystkie Pisma święte na świecie, mawiał święty Augustyn, z powodu jakiegoś kataklizmu zostały zniszczone i pozostałoby tylko jedno i nawet w nim dałoby się odczytać wyłącznie jedną stronicę i na niej jeden tylko wiersz i gdyby tym wierszem był wers z Pierwszego Listu św. Jana Apostoła, gdzie jest napisane: "Bóg jest miłością", wszystko byłoby ocalone. Ponieważ reasumuje on całe Pismo święte. Pismo święte jest bowiem listem miłosnym Boga do ludzkości.</p>

<p>Wyjaśnia to, dlaczego tyle osób zbliża się do Biblii bez wielkiej wiedzy, bez specjalistycznych studiów, za to z prostotą wierząc, że tym, który mówi w niej, jest Duch Święty i znajdują w niej odpowiedzi na swoje problemy, światło, otuchę, jednym słowem życie. Jezus mówił: "Nie samym chlebem żyje człowiek, lecz każdym słowem, które pochodzi z ust Bożych". Słowo Boże konieczne jest dla naszego duchowego życia jak chleb dla życia ciała.</p>

<p>Słowo Boże jest żywe i skuteczne, to znaczy dokonuje tego, co oznacza, udziela tego, co obiecuje. Jest również wieczne. "Niebo i ziemia przeminą, ale moje słowa nie przeminą" - powiedział Jezus. I dwa tysiące lat historii przyznały Mu rację: Jego słowa dalekie są od przeminięcia, są pośród nas żywsze niż kiedykolwiek. Czasem ma się wrażenie, że dane konkretne słowo zostało napisane właśnie dla nas, dla tej konkretnej okoliczności, w której się znaleźliśmy.</p>

<p>Jeden przykład bardzo pouczający w swej prostocie. Kiedyś podczas misji głoszonych Włochom przebywającym poza granicami kraju przyszedł do mnie mężczyzna z następującym prolal.emem. Ojcze, mam jedenastoletniego syna, który nie jest jeszcze ochrzczony. Moja żona przyłączyła się do Świadków Jehowy i nie chce słyszeć o chrzcie chłopca. Jeśli go ochrzczę to boję się, że spowoduje to kryzys w naszym domu, z drugiej strony sumienie nie daje mi spokoju, że nie jest jeszcze ochrzczony. Co mam zrobić? Powiedziałem mu, żeby wrócił jutro, gdyż muszę się zastanowić i przemodlić sprawę. Następnego dnia przyszedł rozpromieniony, mówiąc: "Ojcze, znalazłem odpowiedź! Otworzyłem Pismo święte na historii Abrahama i przeczytałem, że gdy Abraham miał złożyć w ofierze swego syna Izaaka nic nie powiedział żonie!". Biblia przeczytana z wiarą okazała się najlepszym doradcą ze wszystkich! Osobiście ochrzciłem jego syna i było to błogosławieństwo dla wszystkich.</p>

<p>Dwa sposoby zbliżania się do Pisma świętego, o których wspomniałem - sposób naukowy i sposób oparty na wierze - nie wykluczają się, a wręcz muszą być ze sobą połączone. Niezbędne jest studiowanie Pisma świętego, sposobów jego interpretacji (lub branie pod uwagę wyników badań), aby nie popaść w fundamentalizm, tak jak na przykład Świadkowie Jehowy.</p>

<p>Fundamentalizm polega na dosłownym traktowaniu jakiegoś biblijnego wersetu i zastosowaniu go do dzisiejszej sytuacji, bez liczenia się z różnicą kultur, czasu, z bogactwem rodzajów literackich Biblii. Na wierze, na przykład, że świat liczy nieco ponad cztery tysiące lat (ponieważ taki wiek świata wynikałby z Pisma świętego), podczas gdy wiemy, iż świat liczy sobie kilka miliardów lat. Trzeba jednak pamiętać, że Biblia nie jest książką naukową, ale księgą mającą dać zbawienie. Bóg w Piśmie świętym dostosował swój sposób mówienia do ludzi, do których przemawiał, aby mogli Go zrozumieć; nie pisał wyłącznie dla ludzi z epoki zaawansowanej technologii.</p>

<p>Z drugiej strony jednak zredukowanie Pisma świętego do przedmiotu studiów i wiedzy, pozostając obojętnym wobec jego przesłania oznacza zabicie go. To tak jakby narzeczony, który otrzymał list miłosny od narzeczonej, zaczął analizować go ze słownikiem w ręku od strony gramatycznej i syntaktycznej, i poprzestałby na tym, nie starając się uchwycić miłości, która jest w nim zawarta. Czytanie Pisma świętego bez wiary przypomina otwarcie książki w środku nocy: nic z niej nie przeczytacie, a przynajmniej nic istotnego. Czytanie Biblii z wiarą oznacza czytanie jej z Chrystusem przed oczami, oznacza uchwycenie na każdej stronicy tego, co odnosi do Niego. Tak jak uczynił On sam wobec uczniów z Emaus.</p>

<p>Co możemy zrobić, aby przełamać lody i zacząć odkrywać skarb Pisma świętego? Najprostszym, sposobem jest zakupienie Pisma świętego albo przynajmniej czterech Ewangelii i czytanie codziennie lub przynajmniej co jakiś czas jakiejś stronicy. Gdy wchodzę do jakiegoś domu zawsze się cieszę, gdy widzę Ewangelię w kuchni lub na stoliku przy łóżku.</p>

<p>Naśladujemy dziś w wielu rzeczach amerykański sposób życia - 'coca cola, fast food, blue jeans', muzyka rockowa - ale nie uczymy się od nich tego, co mają dobrego do przekazania. Prawie wszystkie amerykańskie rodziny trzymają Pismo święte na honorowym miejscu w domu, Jest ono pierwszym prezentem, jaki rodzice, jeśli są wierzący, dają dzieciom w dniu ślubu. Na pierwszych stronicach, które celowo są puste, notuje się piękne i smutne wydarzenia: urodziny, zgony, chrzty, pierwsze komunie, zapisuje się sprawy, które miały największy wpływ na własne życie, tak że na koniec jest ono jakby dziennikiem zawierającym prawdziwą historię rodziny.</p>

<p>Dzięki Bogu przybywa osób, które w Biblii odkryły kotwicę ich nadziei. Pewna kobieta, która młodo owdowiała i została z trójką dzieci, zwierzyła mi się, iż na początku było jest strasznie ciężko, gdy została sama, byli bowiem bardzo zżytym małżeństwem. Tym, co ją uratowało, było odkrycie słowa Bożego. Czasem wieczorem czując się samotna kudła Biblię na pustej poduszce, gdzie zwykle spoczywała głowa jej męża. Stała się ona jej towarzyszką, przyjacielską obecnością, nie tylko zwykłą książką.</p>

<p>Jezus bowiem pozostał wśród nas na dwa sposoby: w Eucharystii i w swoim słowie. W obu jest obecny: w Eucharystii pod postacią pokarmu, w Słowie w formie światła, prawdy. Gdy przystępujemy do komunii zwracamy uwagę, żeby nawet jeden okruszek nie spadł na ziemię, ponieważ uważamy Eucharystię za rzecz świętą. Tymczasem tak często pozwalamy, żeby Jego słowa padały w próżnię. Musimy słowa Jezusa otaczać taką samą czcią, jaką obdarzamy Jego ciało.</p>

<p>Słowo ma też wielką przewagę nad Eucharystią. Do komunii bowiem mogą przystąpić tylko ci, którzy już wierzą. Do słowa Bożego natomiast mogą zbliżyć się wszyscy, wierzący i niewie</p>

<p>rzący. A nawet najnaturalniejszym sposobem, żeby stać się wierzącym, jest właśnie słuchanie słowa Bożego. "Wiara, jak mówił święty Paweł, rodzi się ze słuchania", to znaczy z czytania lub słuchania z otwartym sercem przesłania o zbawieniu (por. Rz 10,17). Właśnie dlatego ten program o słowie Bożym jest skierowany do wszystkich i wiem, że ogląda go także wielu niewierzących.</p>

<p>Pamiętacie, o co pytali się nawzajem uczniowie z Emaus:</p>

<p><I>"Czy serce nie pałało w nas, kiedy rozmawiał z nami w drodze i Pisma nam wyjaśniał?"</I></p>

<p>Wspaniałą nagrodą byłby dla mnie, gdyby ktoś z was mógł powiedzieć to samo po wysłuchaniu moich ubogich, często pośpiesznych słów: "Czy serce nie pałało w nas, kiedy Ojciec Raniero Pisma nam wyjaśniał?". Gdyby tak miało się stać, to już wiecie, że nie mnie powinniście dziękować, lecz Duchowi Świętemu, który przemawiał do waszych serc.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A23">4 niedz. Wielkanocy</a></h2>
<h4>IV. niedziela Wielkanocy</h4>

<h5>"Ważkiej wy bądźcie, chrześcijanie, przyrody!"</h5>

<h5>Czytania: Dz 2,14a.36-41; 1 P 2,20b-25; J 10,1-10</h5>

<p>Ewangelia czwartej niedzieli okresu wielkanocnego jest pierwszą częścią dziesiątego rozdziału Ewangelii świętego Jana o dobrym pasterzu. Dlatego niedziela ta zwana jest niedzielą Dobrego Pasterza i Kościół włoski zachęca, by uczynić z tej niedzieli dzień modlitwy o powołania kapłańskie i zakonne.</p>

<p>Tę Ewangelię cechuje zastanawiająca rzecz. Można ją podzielić na cztery części i w każdej z nich zauważa się przeciwstawianie sobie dwóch bohaterów: dobrego i złego. Spróbujmy przedstawić to w sposób graficzny. Znak plus (+) oznacza postać pozytywną, natomiast minus (-) negatywną.</p>

<p>(+)<br>
 jest pasterzem owiec<br>
 wchodzi do owczarni przez bramę <br>
 zna owce<br>
 owce idą za nim <br>
 daje życie owcom</p>

<p>(-)<br>
 jest złodziejem i rozbójnikiem <br>
 przeskakuje mur<br>
 jest dla nich obcy<br>
 owce uciekają od niego<br>
 kradnie, zabija, niszczy owce</p>

<p>Kim są te dwie postacie? Odpowiedź jest prosta, gdy chodzi o postać pozytywną; jest nią oczywiście sam Jezus. Izrael był pierwotnie ludem wędrownych pasterzy. Fakt ten ukształtował ich mentalność, ich zwyczaje i język. Relacja pasterz-stado posłużyła do wyrażenia zależności między ludem a jego królem i pomiędzy ludem a Bogiem. Bóg jest w najwyższym tego słowa znaczeniu pasterzem Izraela, który ze swej strony uważa się za owce Jego pastwiska.</p>

<p>Jezus jest realizacją ideału doskonałego pasterza, tego, kto poszukuje owcy zagubionej, i tego, kto daje życie swoim owcom.</p>

<p>W Nim sam Bóg, jak obiecał przez Ezechiela, zstąpił, aby zatroszczyć się o swoje stado. Jezus zanim opuścił ziemię wybrał niektórych ludzi, apostołów, by kontynuowali Jego misję. Stąd również o biskupach i o ich współpracownikach, kapłanach, mówi się, że są pasterzami.</p>

<p>Kim natomiast jest złodziej i obcy? Jezus na pierwszym miejscu miał na myśli fałszywych proroków i pseudomesjaszy ze swoich czasów (takich jak Teuda, Judasz Galilejczyk i nieco później Bar Kohba), którzy podawali się za wysłanników Boga, za wyzwolicieli ludu, gdy tymczasem jedynie posyłali bez skrupułów ludzi, aby umierali za nich. Wystarczy przeczytać "Dzieje wojny żydowskiej przeciwko Rzymianom" Józefa Flawiusza, aby zdać sobie sprawę, jak precyzyjna była analiza Jezusa.</p>

<p>Kim dzisiaj są ci obcy, którzy nie wchodzą przez bramę, ale wkradają się do owczarni, którzy kradną owce i zabijają je? To ci sami, co w czasach Jezusa! Fałszywi mesjasze, osoby podające się za Bożych wysłańców, prorocy zapowiadający koniec świata, a są to tylko fanatyczni wizjonerzy lub przebiegli naciągacze, spekulujący na łatwowierności i naiwności ludzi. Zrozumieliście już, że mam na myśli założycieli lub przywódców sekt religijnych, których pełno jest w naszym kraju.</p>

<p>Kiedy mówimy o sektach musimy uważać, żeby nie wrzucić wszystkich do jednego worka. Ewangelicy i protestanccy Zielonoświątkowcy na przykład nie są, pomijając skrajne przypadki, sektami. Kościół katolicki od lat prowadzi z nimi oficjalny dialog ekumeniczny, czego nie uczyniłby nigdy wobec sekt.</p>

<p>Rzeczywiste sekty charakteryzują pewne wspólne im cechy. Przede wszystkim treść ich credo. Generalnie nie podzielają najistotniejszych punktów wiary chrześcijańskiej, jak Bóstwo Chrystusa i wiara w Trójcę; albo mieszają naukę chrześcijańską z obcymi i nie dającymi się z nią pogodzić elementami, takimi jak reinkarnacja.</p>

<p>Jeżeli macie co do tego jakieś wątpliwości, to radzę wam zadać uprzejmie tym, którzy do was przyjdą, kilka konkretnych pytań: "Czy wierzysz w Boga Ojca, Syna i Ducha Świętego? Czy wierzysz w Jezusa Chrystusa, Jego jedynego Syna? Czy czcisz i szanujesz Matkę Chrystusa, Maryję?", nie ustępując dopóki nie otrzymacie od nich jasnej odpowiedzi. (Nie biorę tu nawet pod uwagę sekt określających się jako satanistyczne, przed którymi myślę nie trzeba nikogo ostrzegać).</p>

<p>Gdy chodzi o ich metody to są dosłownie złodziejami owiec, gdyż posługują się wszelkimi środkami, aby oderwać wiernych od ich Kościoła, by zrobić z nich adeptów swojej sekty. Często, żeby to osiągnąć oszukują ludzi, chodząc od drzwi do drzwi lub stoją w przedsionkach kościołów udając chrześcijan, starając się wmówić, że wierzą we wszystko, ale niewiele trzeba, aby zorientować się, iż manipulują Pismem świętym w zależności od potrzeb.</p>

<p>Są też zwykle agresywni i kłótliwi. Zamiast przedstawiać swoją doktrynę oskarżają Kościół, są napastliwi wobec niego, Matki Bożej i generalnie wobec wszystkiego, co katolickie. Jesteśmy więc na antypodach Jezusowej Ewangelii, która jest miłością, łagodnością, szacunkiem dla wolności drugiego: Miłość ewangeliczna jest wielkim nieobecnym w sektach. Sam Bóg zajmuje w nich podrzędne miejsce, ponieważ wszystko kręci się wokół człowieka, jego sukcesu i dobrobytu.</p>

<p>Jezus dał nam niezawodne kryterium, dzięki któremu można ich rozpoznać: "Strzeżcie się - powiedział - fałszywych proroków; którzy przychodzą do was w owczej skórze, a wewnątrz są drapieżnymi wilkami. Poznacie ich po ich owocach" (Mt 7,15-16). A najbardziej powszechnymi owocami przejścia sekt takich jak na przykład Świadkowie Jehowy są rozbite rodziny, fanatyzm, apokaliptyczne oczekiwania związane z końcem świata, któremu regularnie przeczą fakty, i mimo to równie regularnie są one aktualizowane i znowu podawane.</p>

<p>Naturalnie nie wszystkie sekty są jednakowe. Jest typ sekt religijnych, który powstał poza światem chrześcijańskim, głównie na Wschodzie. Są to obcy. Generalnie, w odróżnieniu od pierwszych, te nowe formacje religijne nie są agresywne, prezentują się w owczej skórze, głoszą miłość wobec wszystkich, względem przyrody, poszukiwanie głębokiego "ja". Są to często grupy synkretyczne, to znaczy takie, które łączą ze sobą elementy wielu religii.</p>

<p>Ogromna szkoda duchowa u tego, kto da się przekonać tym fałszywym mesjaszom, polega na tym, iż traci Jezusa Chrystusa i wraz z Nim tę pełnię życia, którą On przyniósł. Wiele z tych sekt jest niebezpiecznych także na gruncie cywilnym, gdy chodzi o zdrowie psychiczne i porządek publiczny. Ostatnie wydarzenia zniewoleń i zbiorowych samobójstw mówią nam, dokąd może zaprowadzić fanatyzm przywódcy sekty.</p>

<p>Niebezpieczeństwo jest konstytucjonalne, zależy bowiem od struktury sekty. Odwołuje się ona zwykle do jakiegoś założyciela lub bezspornego przywódcy, który nie odpowiada przed nikim za swoje czyny i sam kieruje wszystkim. Członkowie są bezwzględnie podporządkowani interesom i kaprysom jednej osoby, która w większości wypadków jest co najmniej niezrównoważona psychicznie. Niektórzy z nich, jak Koreańczyk Moon czy założyciel Kościoła Scjentologicznego, stworzyli prawdziwe imperia finansowe.</p>

<p>Do kogo skierowane jest to moje rozważanie? Nie do założycieli czy przywódców sekt; im może się przydać raczej modlitwa lub prawo niż rozważanie. Zwracam się do owiec. Jezus mówił swoim owcom:</p>

<p><I>"Za obcym nie pójdą, lecz będą uciekać od niego, bo nie znają głosu obcych".</I></p>

<p>Jakim optymistą był Jezus! Niestety dzisiaj często owce postępują wręcz odwrotnie. Podążają za pierwszym lepszym, który przyjdzie do nich i powie im, że otrzymali specjalną misję z nieba, aby zbawić ludzkość, coś nowego, tajemniczego, niesłychanego... Wiele z tych sekt znika wraz ze śmiercią założyciela, ale ile szkód wyrządzają zanim to nastąpi, ile kąkolu sieją!</p>

<p>Kiedy mówimy o sektach musimy także uderzyć się w piersi, zwłaszcza my, kapłani i pasterze Kościoła. Widać, że nie potrafiliśmy kontynuować dzieła dobrego pasterza. Często osoby trafiają do sekt, bo czują potrzebę ciepła i ludzkiego wsparcia wspólnoty, których nie znaleźli w swojej parafii. Prawdą jest także to, że do sekt przechodzą najczęściej chrześcijanie, którzy nie angażowali się w życie Kościoła, nie troszczyli się o pogłębianie i umacnianie wiary, a to zależy nie tylko od kapłanów.</p>

<p>Co można powiedzieć do owieczek Kościoła i do wszystkich ludzi na zakończenie tego krótkiego rozważania o sektach? Pozwólcie, że przekażę wam to wersami Dantego, które zdaje się jakby zostały napisane właśnie w tym celu.</p>

<p>"Ważkiej wy bądźcie, chrześcijanie, przyrody, <br>
a nie jak wiotkie na wiatr każdy pierze:<br>
Was nie opłuczą lada jakie wody. <br>
Toć macie Stare i Nowe Przymierze, <br>
Wodza, który wam prawo przypomina; <br>
To was wybawi i zguby ustrzeże...<br>
Nie zwierzę w sobie czujcie, lecz człowieka" (Raj V,72-80)*.</p>

<p>Myślę, że możemy wybaczyć staremu Dantemu tak bezpośredni sposób wyrażania myśli.</p>

<p>========<br>
* Dante Alighieri, Boska komedia, przełożył E. Porębowicz, Państwowy Instytut Wydawniczy, Warszawa 1990, s. 354.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A24">5 niedz. Wielkanocy</a></h2>
<h4>V. niedziela Wielkanocy</h4>

<h5>Chrześcijanie a inne religie</h5>

<h5>Czytania: Dz 6,1-7; 1 P 2,4-9; J 14,1-12</h5>

<p>W Ewangelii piątej niedzieli okresu wielkanocnego spotykamy jedno z najmocniejszych i najradykalniejszych stwierdzeń w całym Nowym Testamencie. Odpowiadając na pytanie Tomasza o drogę, po której można dojść do Ojca, Jezus rzekł:</p>

<p><I>"Ja jestem drogi i prawdą, i życiem. Nikt nie przychodzi do Ojca inaczej jak tylko przeze Mnie".</I></p>

<p>Jezus ogłasza siebie ostatecznym celem naszego życia i drogą, by go osiągnąć. Możemy przedstawić nieskończenie wiele rozważań na ten temat. Ale jest jedno, które wydaje mi się szczególnie aktualne. Co można pomyśleć o innych religiach w świetle tak radykalnych słów Jezusa? Dzisiaj problem ten dotyka nas z bliska, ponieważ inne religie nie są już odległą rzeczywistością z innych kontynentów. Dzięki mobilności charakteryzującej współczesny świat i emigracji religie nie są już jak kiedyś podzielone według klucza geograficznego. Od zawsze byli obecni we Włoszech Żydzi, ale teraz są również muzułmanie oraz w mniejszym stopniu buddyści i hinduiści.</p>

<p>Postawmy sobie trzy pytania: co chrześcijaństwo myśli o samym sobie? Co myśli o innych wielkich religiach? Czy możliwy jest dialog i współpraca między chrześcijanami i ludźmi należącymi do innych religii?</p>

<p>Zacznijmy pierwszego pytania, od tego, co chrześcijaństwo myśli o samym sobie. W odróżnieniu od religii żydowskiej, z której się wywodzi, chrześcijaństwo od samego początku uważało się za religię powszechną, to znaczy nie związaną z jakimś  narodem, rasą, ale otwartą na wszystkich. Jezus pozostawił swoim uczniom takie polecenie: "Idźcie i nauczajcie wszystkie narody, udzielając im chrztu w imię Ojca i Syna, i Ducha Świętego" (Mt 28,19).</p>

<p>Jest nie tylko religią otwartą na wszystkich, do której wszyscy mogą przystąpić, ale również religią, do której wszyscy, według chrześcijańskiego objawienia, muszą wejść. Napisane jest bowiem, że poza Jezusem</p>

<p><I>"nie dano ludziom pod niebem żadnego innego imienia, w którym moglibyśmy być zbawieni" (Dz 4,12).</I></p>

<p>Jezus jest ukazany przez Pismo święte jako "pośrednik między Bogiem a ludźmi" (1 Tm 2,5). Nie pomiędzy Bogiem a tą czy inną klasą ludzi, ale między wszystkimi ludźmi, między Bogiem a całą ludzkością.</p>

<p>Na czym opierają się tak kategoryczne stwierdzenia? Na fakcie, że Chrystus jest Bogiem, który wyszedł do ludzi, który zstąpił pośród nich, stając się ciałem. Nie jest więc zwykłym wysłannikiem lub prorokiem. Stanowi to trzon wiary chrześcijańskiej. W starożytności niektórzy twierdzili: "Nie można dojść do absolutnej Prawdy jedną drogą; możliwe i konieczne są różne drogi". To prawda, odpowiadał święty Augustyn, chyba że sama Prawda stanie się drogą, jak ma to miejsce w przypadku Chrystusa. Będąc Bogiem jest prawdą i życiem; stając się człowiekiem stał się również drogą, po której można dojść do prawdy i życia.</p>

<p>Mamy wystarczające dowody historyczne, aby powiedzieć, że Jezus domagał się dla siebie powszechności i wyłączności i Bóg Ojciec wskrzeszając Go z martwych uwiarygodnił Jego roszczenia, umieścił na nich własną pieczęć. Ale najmocniejszym dowodem jest ten, który nosimy w nas: im bardziej ktoś zna Jezusa, tym lepiej rozumie, iż jest On drogą, prawdą i życiem. Osobiście dotyka Go rękami.</p>

<p>Przejdźmy teraz do drugiego pytania. Co można więc myśleć o innych religiach? Jeśli chodzi o tę sprawę to nastąpiła wyraźna ewolucja myśli chrześcijańskiej, również pod wpływem współczesnych zdobyczy dotyczących tolerancji i wolności religijnej. Zmianom wyraźnie dał wyraz Sobór Watykański II w dokumencie 'Nostra aetate'. Różne religie świata zostały w nim przedstawione według ich większych lub mniejszych związków z chrześcijaństwem, podkreślając ich cechy pozytywne i zawsze traktując je z wielkim szacunkiem.</p>

<p>Jako pierwsze zostały wymienione hinduizm i buddyzm. W hinduizmie, mówi się, ludzie szukają wyzwolenia z udręk w różnych formach życia ascetycznego i w głębokiej medytacji. W buddyzmie uznaje się całkowitą niewystarczalność tego materialnego świata i naucza się sposobów, dzięki którym można osiągnąć stan doskonałego wyzwolenia i oświecenia.</p>

<p>Bliższy wierze chrześcijańskiej jest islam jako religia monoteistyczna, to znaczy wyznająca wiarę w Boga jedynego i osobowego, ucząca podporządkowywać się Mu z pobożnością. Jeszcze bliższy jest judaizm, z którym chrześcijaństwo dzieli wiarę w tego samego Boga Abrahama i w objawienie zawarte w Starym Testamencie. Żydzi są nawet według wyrażenia użytego przez papieża podczas wizyty w rzymskiej synagodze naszymi starszymi braćmi.</p>

<p>Swego czasu panowało wśród chrześcijan przekonanie, że poza Kościołem nie ma zbawienia i że tylko ochrzczeni mogą się zbawić. Obecnie nie jesteśmy już tak kategoryczni. Nadal uważamy, iż Jezus Chrystus jest normalną drogą do osiągnięcia zbawienia, że Jego odkupieńcza śmierć obiektywnie zadośćuczyniła za grzechy wszystkich i pojednała całą ludzkość z Bogiem. Ale jesteśmy też przekonani, że Chrystusowa łaska działa również poza zwykłymi kanałami, którymi są chrzest i przystąpienie do Kościoła. Ci, którzy nie znając Ewangelii żyją zgodnie ze swoim sumieniem i według zasad swojej religii, i pomagają bliźnim, mogą być ściślej złączeni z Chrystusem niż wielu ochrzczonych chrześcijan, którzy wcale nie żyją wymaganiami swojego chrztu.</p>

<p>Bóg posługuje się ziarnami prawdy i świętymi rytami obecnymi w różnych religiach, aby udzielić ich wyznawcom dobrodziejstw Chrystusowego odkupienia i doprowadzić ich zbawienia. W tym założyciele innych religii wypełniali i nadal realizują wobec swoich ludów zadanie podobne do zadania Mojżesza i Prawa Starego Testamentu: są prekursorami Chrystusa, przygotowują Mu w jakiś sposób drogi, podobnie jak Jan Chrzciciel.</p>

<p>Możemy więc powiedzieć, że możliwe jest zbawienie poza Chrystusem, ale nie bez Chrystusa. Możliwe jest zbawienie poza Kościołem, choć nie niezależnie od Kościoła. W sposób jedynie Bogu wiadomy Duch Święty tchnie także poza widzialnymi granicami Kościoła. Bóg chce, aby wszyscy ludzie byli zbawieni i jest wystarczająco mądry i wszechmocny, aby dokonać tego, czego pragnie. Wiemy o tym z całą pewnością i napełnia nas to dzisiaj spokojem i optymizmem wobec tych wszystkich, którzy żyją poza chrześcijańskim horyzontem.</p>

<p>Przejdźmy teraz do pytania trzeciego. Czy możliwy jest dialog? Jak możemy pogodzić te nasze chrześcijańskie pewniki z koniecznym pluralizmem religijnym i z nienaruszalnymi zasadami tolerancji i szacunku wobec przekonań innych? Myślę, iż pluralizm nie polega na uważaniu, że wszystkie religie są równie dobre i prawdziwe (to byłby raczej relatywizm religijny, niszczący u źródeł każdą religię), ale na uznaniu, że każdy ma prawo uważać swoją religię za prawdziwą i definitywną.</p>

<p>Budowa meczetu w Rzymie nie jest uchybieniem, koniecznością polityczną: odpowiada dzisiaj na ogólnie pokojowe nastawienie krajów chrześcijańskich (które niestety nie zawsze znajduje odpowiedzi u przedstawicieli innych religii). Wszystkie religie muszą cieszyć się wolnością przedstawiania, w ramach prawa obowiązującego w różnych krajach, swego przesłania ludziom, pozostawiając każdemu wolność decydowania, czy ją wybierze, czy też odrzuci.</p>

<p>Tym więc, z czego trzeba zrezygnować, nie są własne przekonania religijne, lecz nietolerancyjne sposoby ich wyznawania i propagowania, które wyrządziły wiele szkód. Również nam, chrześcijanom, można wiele zarzucić w tej materii, zwłaszcza gdy chodzi o minione czasy, szczególnie wobec Żydów. Dzisiaj przyznajemy, że nie była to obrona Ewangelii, ale jej zdrada. Ponieważ Ewangelia głosi coś innego: powszechne braterstwo, miłość, także nieprzyjaciół. Według Ewangelii najwyższym ideałem jest oddanie życia za wiarę, nie zaś zabicie niewiernego.</p>

<p>Tylko tyle mogą zrobić różne religie? Nie prowadzić między sobą wojny, wyrzec się wszelkich "świętych" wojen? Nie, jest wiele pól, na których religie mogą ze sobą skutecznie współpracować dla dobra ludzkości. Przede wszystkim, aby ożywiać znaczenie Boga, modlitwy i tajemnicy w świecie, który zagłębia się coraz bardziej w materializmie i narażony jest na duchowe uduszenie się. Aby rozwiązywać napięcia etniczne, pracować wspólnie dla pokoju, chronić stworzenia, starać się o sprawiedliwszy podział bogactw i zasobów ziemi...</p>

<p>Także gdy mówi się o różnych religiach trzeba bardziej podkreślać to, co je łączy, niż to, co je różni. Takie przesłanie chciał przekazać światu papież Jan Paweł II zapraszając w roku 1986 do Asyżu na słynne spotkanie modlitewne przywódców największych religii i co niestrudzenie głosi podczas swoich podróży, i co stara się promować w swoich inicjatywach.</p>

<p>Jest również miejsce na to, aby jedni uczyli się od drugich. Porównywanie się i dialog z członkami innych religii pomaga nam często uchwycić implikacje naszej wiary i nasze niespójności. Wzbogaca się tym samym religijne dziedzictwo każdego. Gandhi swoim życiem i ideałem nieużywania przemocy nauczył wiele także nas, chrześcijan. Zrozumiał i docenił przed nami ważny element Ewangelii.</p>

<p>Ten sam Gandhi powiedział kiedyś, że Jezus Chrystus fascynuje go, ale chrześcijanie napełniają go lękiem. Nie jego jednego zresztą i, niestety, musimy przyznać im rację. Porównanie z innymi religiami sprawia, że w ostatecznym rozrachunku powinniśmy być pokorniejsi, nie zaś bardziej aroganccy. I jest to rezultat tak ważny, iż powinniśmy dziękować Bogu, że żyjemy w czasie, w którym takie porównanie stało się nie tylko możliwe, ale nawet konieczne.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A25">6 niedz. Wielkanocy</a></h2>
<h4>VI. niedziela Wielkanocy</h4>

<h5>"Innego Pocieszyciela da wam"</h5>

<h5>Czytania: Dz 8,5-8.14-17; 1 P 3,15-18; J 14,15-21</h5>

<p>Zbliżamy się do uroczystości Zesłania Ducha Świętego i liturgia zaczyna przygotowywać nas do niej. W Ewangelii z szóstej niedzieli Wielkanocy Jezus mówi:</p>

<p><I>"Ja zaś będę prosił Ojca, a innego Pocieszyciela da wam, aby z wami był na zawsze - Ducha Prawdy".</I></p>

<p>Także pierwsze czytanie wzięte z Dziejów Apostolskich mówi nam o Duchu Świętym. W Samarii wielu przyjęło chrześcijańskie przesłanie. Dwaj apostołowie przybyli z Jerozolimy, żeby przekonać się o wszystkim i wkrótce zdali sobie sprawę z jednej rzeczy. Ludzie z Samarii zostali ochrzczeni, ale nie przejawiają żadnych znaków, które zwykle towarzyszą zstąpieniu Ducha Świętego: radości, entuzjazmu, cudownych znaków... Wówczas apostołowie dokonali gestu, który zapowiadał nasz sakrament bierzmowania: "Wkładali na nich ręce, a oni otrzymywali Ducha Świętego".</p>

<p>Nie trzeba wiele, żeby przekonać się, iż my, współcześni chrześcijanie, jesteśmy w dokładnie takiej samej sytuacji jak Samarytanie. Zostaliśmy ochrzczeni, potem otrzymaliśmy Ducha Świętego i łaskę. Mimo to z powodu jakiejś dziwnej przeszkody Duch Święty jest nieaktywny, nie ujawnia się, jest zakryty jak ogień pod grubą warstwą popiołu. Rezultat jest taki sam jak wtedy: jesteśmy chrześcijanami zgaszonymi, nie przejawiamy żadnego ze znaków, które według Jezusa muszą towarzyszyć temu, kto otrzymał ogień Ducha. Nasze życie chrześcijańskie zamiast wzbudzać w nas radość, entuzjazm, zdolność do dawania świadectwa zdaje się często być jedynie przyzwyczajeniem, tradycją, czymś spełnianym z niechęcią.</p>

<p>Nietrudno odkryć, czym jest przeszkoda winna takiej sytuacji. Chrzest nie jest rytem magicznym. Zakłada wiarę w tym, kto go przyjmuje: "Kto uwierzy i przyjmie chrzest, będzie zbawiony" obiecał Jezus. Jeżeli chrześcijanin nigdy nie uczynił w swoim życiu osobistego i dojrzałego aktu wiary, jeśli nigdy na poważnie i dobrowolnie nie wybrał Jezusa Chrystusa jako swego Pana, jego chrzest jest sakramentem "zamrożonym", jego chrześcijaństwo zawsze będzie rachityczne, niezdolne do rozwoju.</p>

<p>Jestem przekonany, że w waszym domu jest wiele gniazdek. Jeśli jednak nie wsadzicie wtyczki do jednego z nich, lampa nie da światła, sprzęt gospodarstwa domowego nie zadziała... Podobnie jest między nami a Bogiem. Od daje nam swoją łaskę, ale jeśli nasza wolność nie będzie współpracować, nie wykona swojej części, nie wydarzy się nic szczególnego. Potrzeba, żeby łaska i wolność, jak dwa bieguny - pozytywny i negatywny, spotkały się.</p>

<p>Ta opisana przez nas sytuacja nie jest nieodwracalna. Jest inny sposób życia wiarą możliwy dla wszystkich: młodych i starych, mężczyzn i kobiet, wykształconych i prostych, i wiele osób odkryło go. Nie możemy nie doceniać szerokiego fenomenu pentekostalnego i charyzmatycznego, który stał się cechą charakteryzującą Kościoły chrześcijańskie w kończącym się stuleciu.</p>

<p>W pierwszych latach tego wieku ujawniły się w Ameryce w świecie protestanckim fenomeny bardzo podobne do opisanych w Dziejach Apostolskich. Wyrzuceni ze swoich Kościołów dali początek nowym formacjom chrześcijańskim nazywanym Kościołami pentekostalnymi. Przez około pięćdziesiąt lat były dość wyizolowane i patrzono na nie podejrzliwie. Ale mniej więcej w połowie naszego wieku nagle fenomen zaczął się rozszerzać na inne tradycyjne Kościoły protestanckie.</p>

<p>Tymczasem z okazji Soboru Watykańskiego II papież Jan XXIII wspomniał o konieczności nowej Pięćdziesiątnicy dla Kościoła. Kilka lat później, w roku 1967, stało się coś, co zdało się być odpowiedzią na tę modlitwę papieża. Grupa studentów katolickich podczas rekolekcji otrzymała nowe i nadzwyczajne wylanie Ducha Świętego ze znakami i przejawami, które przywoływały na pamięć wydarzenia z dnia zesłania Ducha Świętego.</p>

<p>Fenomen znany jako Odnowa charyzmatyczna i Odnowa w Duchu Świętym rozszerzył się na cały świat jak ogień po ściernisku. Ogarnął wkrótce miliony katolików, którzy w tym doświadczeniu odkryli nową miłość do Jezus Chrystusa, chęć ogłaszania Go Panem, służenia Kościołowi, nowy smak modlitwy i wielbienia Boga. I wiele radości, gdy wokół nich rozkwitały, jak w początkach Kościoła, znaki uzdrowień wewnętrznych i fizycznych, nawróceń, powrotów do Kościoła. Życie chrześcijańskie nie było już życiem z przymusu, ale przyciągało wiernych jak magnes. I to wszystko mimo ludzkich ograniczeń, wykroczeń, a czasem nawet dewiacji, które towarzyszy takim doświadczeniom.</p>

<p>Papież Paweł VI przyjmując w 1975 roku animatorów tego ruchu powiedział, że stanowi on szansę dla Kościoła. W 1985 roku w podobnych okolicznościach obecny papież powiedział, że minionych dziesięć lat pokazało, iż Paweł VI nie pomylił się w swoich przewidywaniach. Niedawno Konferencja Episkopatu Włoch uznała Odnowę w Duchu Świętym za rzeczywistość kościelną.</p>

<p>Oblicza się dzisiaj, że w całym świecie katolickim w różnym stopniu zetknęło się z tym doświadczeniem około osiemdziesięciu milionów osób. Jeśli dodać do tego różne Kościoły pentekostalne liczba sięga setek milionów ludzi. Są to Kościoły chrześcijańskie najszybciej się rozwijające. Jest to więc fenomen, którego nie można lekceważyć, bez względu na opinię, jaką się ma o nim. Obecny w prawie wszystkich wyznaniach chrześcijańskich może wnieść ważki wkład w jedność chrześcijan.</p>

<p>Co chcę przez to powiedzieć? Że wszyscy chrześcijanie powinni przystąpić do Odnowy charyzmatycznej, mówić językami, modlić się, wznosząc ręce i klaszcząc? Jeżeli ktoś czuje się powołany do tego, mogę go tylko zachęcać, wiedząc, dla ilu osób stało się to początkiem nowego życia. Mimo to daleki jestem od identyfikowania nowego zesłania Ducha Świętego dziejącego się w Kościele z tym ruchem. Jest on jednym z jego przejawów, znakiem robiącym bodaj największe wrażenie, ale nie jedynym. Jest wiele innych rzeczywistości i ruchów w Kościele, które innymi środkami starają się doprowadzić ochrzczonych do tego samego wolnego i dojrzałego aktu wiary, o którym wspomniałem wcześniej i który przemienia ich w aktywnych chrześcijan.</p>

<p>Odnowa charyzmatyczna i pentekostalna jest "prądem łaski" przeznaczonym do rozlania się w masie, którą jest Kościół, i zniknięcia w nim pewnego dnia, nie wcześniej jednak niż udzieli mu zbawiennego wstrząsu. Przesłanie płynące z fenomenu charyzmatycznego jest proste: wszyscy potrzebujemy Ducha Świętego, nie tylko aby prowadzić życie chrześcijańskie, ale również by prowadzić życie w pełni ludzkie.</p>

<p>Także niewierzący poszukują, nie wiedząc o tym, czegoś radykalnie odmiennego, szerszego horyzontu wolności, miłości i radości. Ktoś określił to nostalgią za całkowicie innym. I tą radykalną alternatywą z chrześcijańskiego punktu widzenia jest Duch Święty. Bez Niego wszystkie nasze poczynania i najlepsze plany pozostaną martwą literą. Jeden z biskupów prawosławnych powiedział:</p>

<p>"Bez Ducha Świętego<br>
Chrystus ginie w mrokach przeszłości, <br>
Ewangelia jest martwą literą,<br>
Kościół zwykłą organizacją, <br>
władza dominacją, <br>
apostolstwo propagandą, <br>
kult wspominaniem, <br>
a chrześcijańskie postępowanie moralnością niewolników" <br>
(i dodajmy: małżeństwo instytucją prowizoryczną).</p>

<p>Ale z Duchem Świętym: <br>
Chrystus jest obecny, <br>
Ewangelia jest życiodajną siłą, <br>
Kościół znakiem jedności, <br>
władza jest wyzwolicielską służbą, <br>
apostolstwo jest Pięćdziesiątnicą, <br>
chrześcijańskie postępowanie jest przepojone Bogiem" <br>
(a ja dodam: małżeństwo wciąż nową jednością miłości).</p>

<p>Co możemy wszyscy zrobić - wewnątrz Odnowy charyzmatycznej i poza nią - aby doświadczyć tego nowego tchnienia życia Ducha, który jako jedyny może sprawić, że chrześcijaństwo stanie u progu trzeciego tysiąclecia żywe i mocne? Najprostszą drogą jest modlitwa. Należy natarczywie prosić Ojca w imię Jezusa o Ducha Świętego i oczekiwać Jego odpowiedzi! Jezus powiedział bowiem:</p>

<p><I>Jeśli więc wy, choć źli jesteście, umiecie dawać dobre dary swoim dzieciom, o ileż bardziej Ojciec z nieba da Ducha Świętego tym, którzy Go proszą" (Łk 11,13).</I></p>

<p>Jest to formalna obietnica. Jeżeli więc moje dzisiejsze słowa zrodziły w kimś pragnienie doświadczenia mocnego i odradzającego działania Ducha Świętego lub "całkowicie innego", to radzę mu, aby w tych dniach często powtarzał modlitwę, którą liturgia podsunie nam w uroczystość Zesłania Ducha Świętego:</p>

<p>"O Stworzycielu, Duchu, przyjdź, <br>
Nawiedź dusz wiernych Tobie krąg, <br>
Niebieską łaskę zesłać racz<br>
Sercom, co dziełem są Twych rąk".</p>

<p>Jeśli jest ona zbyt długa i trudna do zapamiętania, to mówcie po prostu: "Przyjdź, Duchu Święty!", i to wystarczy.</p>
<p>
<b>[ <a href="#Top">Powrót</a> ]</b>
</p>


<h2><a name="A26">Ur. Wniebowstapienia Panskiego</a></h2>
<h4>Uroczystość Wniebowstąpienia Pańskiego</h4>

<h5>"Dlaczego stoicie i wpatrujecie się w niebo?"</h5>

<h5>Czytania: Dz 1,1-11; Ef 1,17-23; Mt 28,16-20</h5>

<p>Dzisiaj Kościół obchodzi uroczystość Wniebowstąpienia Jezusa. W pierwszym czytaniu słyszeliśmy anioła mówiącego do uczniów:</p>

<p><I>"Mężowie z Galilei, dlaczego stoicie i wpatrujecie się w niebo? Ten Jezus, wzięty od was do nieba, przyjdzie tak samo jak widzieliście Go wstępujacego do nieba".</I></p>

<p>Jest to dobra okazja, żeby raz na zawsze wyjaśnić sobie, co rozumiemy przez niebo. U prawie wszystkich ludów niebo utożsamiane jest z miejscem zamieszkania bogów. Także Biblia używa tego kosmicznego języka. "Chwała na wysokości Bogu, a na ziemi pokój ludziom". W odróżnieniu od Boga, który przebywa w niebie, człowiek żyje na ziemi i po śmierci idzie pod ziemię, do królestwa zmarłych. Dzięki Jezusowi, który powstał z martwych i wstąpił do nieba, ten sztywny podział został złamany. Z Nim pierwszy człowiek wstąpił do nieba i w Nim została dana nadzieja i gwarancja całej ludzkości, że pójdzie do nieba.</p>

<p>Wraz z erą naukową wszystkie te religijne znaczenia przypisywane niebu przeżyły kryzys. Niebo jest przestrzenią, w której porusza się nasza planeta i cały system słoneczny, i niczym więcej. Znamy powiedzenie przypisane radzieckiemu kosmonaucie, który po powrocie z podróży w kosmos miał powiedzieć: "Przeleciałem wiele kilometrów w kosmosie, ale nigdzie nie spotkałem Boga!".</p>

<p>Ważne jest więc ustalenie, co my, chrześcijanie, rozumiemy, kiedy modlimy się "Ojcze nasz, któryś jest w niebie" lub gdy mówimy o kimś, że poszedł do nieba. Pismo święte dostosowuje się do powszechnego sposobu mówienia (robimy tak zresztą również teraz, w epoce naukowej, gdy mówimy, że słońce wschodzi i zachodzi). Wie jednak i uczy, iż Bóg jest w niebie, na ziemi i w każdym miejscu, że to On stworzył niebo i ziemię, a skoro je stworzył nie może być w nich zamknięty. To, iż Bóg jest w niebie oznacza, że mieszka w niedostępnej światłości, że jest odległy od nas tak "jak wysoko niebo wznosi się nad ziemią". Innymi słowy jest nieskończenie inny od nas.</p>

<p>Również my, chrześcijanie, jesteśmy zgodni w tym, że niebo jako miejsce, gdzie mieszka Bóg i święci, nie istnieje. Jest to tylko sposób mówienia. Niebo, w znaczeniu religijnym, jest stanem, nie zaś miejscem. Bóg jest poza przestrzenią i czasem i tak samo Jego raj. Kiedy wspomina się o nim nie ma sensu mówienie nad lub pod, na górze albo na dole. Ale nie znaczy to, że Boga nie ma, że nie ma raju, zauważyliśmy jedynie, że brak nam kategorii, żeby to wyrazić.</p>

<p>Weźmy osobę niewidomą od urodzenia i każmy jej opisać kolory: czerwony, zielony, niebieski... Nie będzie umiała o nich czegokolwiek powiedzieć ani też nikt nie będzie potrafił wyjaśnić jej tego, ponieważ kolory można poznać tylko wtedy, gdy się je widzi. Coś podobnego dzieje się z nami, gdy chodzi o niebo i życie wieczne, które jest poza czasem i przestrzenią.</p>

<p>Ale to dotyczy nie tylko spraw Bożych. Naukowiec jest w pewnym sensie w podobnym położeniu, tylko się nad tym nie zastanawia. Dla niego kosmos choć niezmierzony (miliardy galaktyk odległych od siebie miliardy lat świetlnych) jest jednak skończony. Czy potrafi wyobrazić sobie, co jest poza nim, gdzie się kończy? Odpowie: "Nicość, pustka!". Tak, ale co to takiego nicość? Jeśli nie potrafimy wyobrazić sobie Boga, który jest by tem, tym bardziej nie potrafimy wyobrazić sobie nicości. "Aby pojąć nicość, mówi Pascal, potrzeba tyle samo umiejętności, ile do zrozumienia wszystkiego" (Myśli). Chcę powiedzieć, że nawet jeśli wyeliminujemy ideę Boga i nieba nie usuniemy jeszcze tajemnicy z naszego życia: Istnieje "niebo" świata i musimy pogodzić się z tym, że jest coś, co nas przerasta.</p>

<p>Kiedy słyszę dzisiaj astronomów deklarujących, iż nauka nie pozwala im wierzyć w Boga, nie mogę nie myśleć o naukowcach takich jak Galileusz, Kepler, Newton i na swój sposób Einstein.</p>

<p>Czyż nie byli oni dobrymi astronomami i naukowcami? Co wiemy tak zdecydowanie różnego od nich, cóż wiemy więcej? A przecież mieli oni wzruszającą wiarę w Boga. Kepler zakończył swoje dzieło "Harmonices mundi" wzruszającą modlitwą chwały na cześć Stwórcy.</p>

<p>W świetle tego, co powiedzieliśmy, co oznacza głoszenie, jak to czyni Kościół w dzisiejsze święto, że Jezus wstąpił do nieba? Odpowiedź znajdujemy w "Credo":</p>

<p><I>"Wstąpił do nieba, siedzi po prawicy Ojca".</I></p>

<p>Wniebowstąpienie Chrystusa oznacza, że siedzi po prawicy Ojca, to znaczy, iż także jako człowiek wszedł do Bożego świata, że został ustanowiony, jak mówi święty Paweł w drugim czytaniu, Panem i Głową wszystkich rzeczy.</p>

<p>Słowa anioła: "Mężowie z Galilei, dlaczego stoicie i wpatrujecie się w niebo?", zawierają więc przestrogę, jeśli nie zawoalowaną reprymendę: nie trzeba stać i patrzyć się w górę; w niebo, jakby chcąc odkryć, gdzie jest Jezus, ale raczej trzeba żyć oczekując Jego powrotu, kontynuując Jego misję, niosąc Jego Ewangelię aż na krańce ziemi, poprawiając swoje życie na ziemi.</p>

<p>On wstąpił do nieba, ale nie opuścił też ziemi. Opuścił jedynie nasze pole widzenia. W Ewangelii sam nas zapewnia:</p>

<p><I>"Ja jestem z wami przez wszystkie dni, aż do skończenia świata". </I></p>

<p>Co oznacza dla nas pójście do nieba lub pójście do raju? Odpowiedź daje nam Pismo święte: oznacza przebywanie z Chrystusem (Flp 1,23).</p>

<p><I>"Idę przygotować wam miejsce... abyście i wy byli tam, gdzie Ja jestem" (J 14,2-3).</I></p>

<p>Niebo rozumiane jako miejsce odpoczynku, wiecznej nagrody dla dobrych utworzyło się w chwili, w której Chrystus zmartwychwstał i wstąpił do nieba. Naszym prawdziwym niebem jest powstały z martwych Chrystus, z którym połączymy się, aby stanowić jedno ciało po naszym zmartwychwstaniu, a w sposób prowizoryczny i niedoskonały zaraz po śmierci. Jezus nie wstąpił więc do już istniejącego nieba, które Go oczekiwało, lecz poszedł, aby utworzyć i zapoczątkować niebo dla nas.</p>

<p>Ktoś może spytać: ale co będziemy robić w niebie wraz z Chrystusem przez całą wieczność? Czy nie będziemy się nudzić? Odpowiadam: czy może być nudne dobre samopoczucie i wspaniałe zdrowie? Spytajcie zakochanych; czy nudzą się, gdy są razem. Gdy przeżywamy chwilę bardzo intensywnej i czystej radości, czyż nie rodzi się w nas pragnienie, żeby trwała ona wiecznie, żeby nigdy się nie skończyła? Tu, na ziemi, stany te nie trwają wiecznie, ponieważ nie ma tutaj rzeczy, która mogłaby zaspokoić w sposób nieprzemijający. Z Bogiem jest inaczej. Nasz umysł odkryje w Nim Prawdę i Piękno, których nigdy nie przestanie kontemplować, nasze serce natomiast Dobro, którym nigdy nie przestanie się rozkoszować.</p>

<p>Chciałbym na zakończenie przytoczyć pewne opowiadanie. W jednym ze średniowiecznych klasztorów żyło dwóch mnichów, których łączyła głęboka przyjaźń. Jeden nazywał się Rufus, drugi Rufinus. Gdy tylko mieli czas wyobrażali sobie i opisywali, jak będzie wyglądało życie wiecznie w niebieskim Jeruzalem. Rufus, który był mistrzem murarskim, wyobrażał je sobie jako miasto ze złotymi bramami, usiane drogimi kamieniami. Rufinus, który był organistą, był przekonany, że rozbrzmiewają w nim niebiańskie melodie.</p>

<p>Umówili się w końcu, że ten, który pierwszy umrze, powróci następnej nocy, aby dać znać przyjacielowi, jak się sprawy mają. Miał się posłużyć jednym słowem: jeśli było tak jak sobie wyobrażali miał po prostu rzec: 'taliter'! ; to znaczy całkowicie tak, jeżeli jednak (co było niemożliwe) byłoby inaczej miał powiedzieć: 'aliter' - inaczej!</p>

<p>Pewnego wieczoru, gdy Rufinus grał na organach, jego serce zatrzymało się. Przyjaciel czuwał drżący całą noc, ale nic się nie wydarzyło; spędził na czuwaniach i postach tygodnie i miesiące, aż w końcu w rocznicę śmierci oto nagle przyjaciel otoczony świetlistą poświatą wszedł do jego celi. Widząc, że milczy, spytał go, pewny odpowiedzi twierdzącej: 'taliter'? Całkowicie tak, prawda? Ale przyjaciel pokręcił głową, zaprzeczając. Zrozpaczony zawołał: 'aliter'? Jest inaczej? Zmarły przyjaciel ponownie zaprzeczył.</p>

<p>Aż w końcu z zamkniętych ust przyjaciela wyszły ledwo słyszalne słowa: 'Totaliter aliter', całkowicie inaczej! Rufus zrozumiał w nagłym przebłysku, iż niebo jest czymś nieskończenie większym od tego, co sobie wyobrażali, że nie można go opisać. Niedługo potem sam również umarł z pragnienia, aby osiągnąć niebo. Jest to tylko legenda, ale jej przesłanie jest jak najbardziej prawdziwe.</p>

<p>Pewnego dnia, gdy przekroczymy próg życia wiecznego, jestem pewien, że także nam spontanicznie przyjdą na usta te słowa: 'Totaliter aliter'! Całkiem inaczej! Życzę tego z serca wszystkim.</p>
<p>
<b>[ <a href="#Top">Powrót</a> ]</b>
</p>


<h2><a name="A27">Ur. Zeslania Ducha Swietego</a></h2>
<h4>Uroczystość Zesłania Ducha Świętego</h4>

<h5>Zesłanie Ducha Świętego dla współczesnego świata</h5>

<h5>Czytania: Dz 2,1-11; 1. Kor 12,3b-7.12-13; J 20,19-23</h5>

<p>Dzieje Apostolskie tak opisują zesłanie Ducha Świętego. Towarzyszą mu przede wszystkim znaki zewnętrzne. Najpierw znak, który można uchwycić słuchem:</p>

<p><I>"Nagle dał się słyszeć z nieba szum, jakby uderzenie gwałtownego wiatru",</I></p>

<p>następnie drugi znak, który może dostrzec wzrok: </p>

<p><I>"ukazały się im też języki jakby z ognia";</I></p>

<p>i wreszcie rzeczywistość, której nie można dostrzec, ale która jest celem tego wszystkiego:</p>

<p><I>"wszyscy zostali napełnieni Duchem Świętym".</I></p>

<p>Co oznacza to, że zostali napełnieni Duchem Świętym? Co czuli w owej chwili apostołowie? Przeżyli porywające doświadczenie Bożej miłości, poczuli się zalani miłością jak falami oceanu. Skąd o tym wiemy? Upewnia nas o tym święty Paweł, mówiąc, że "miłość Boża rozlana jest w sercach naszych przez Ducha Świętego, który został nam dany" (Rz 5,5).</p>

<p>Ci wszyscy, którzy przeżywają silne doświadczenie Ducha Świętego, zgodnie to potwierdzają. Pierwszym efektem tworzonym przez Ducha Świętego w osobie, na którą zstąpił, jest pocżucie, że Bóg miłuje nas miłością delikatną, nieskończoną. Wszystko inne (przebaczenie grzechów, łaska, cnoty Boskie) zawarte jest w tej miłości. Nawiązuje się więź między Bogiem a człowiekiem, jest to jakby nowy początek wszystkiego.</p>

<p>Co świadczy o tym, że na świecie stało się coś nowego? Czytamy dalej:</p>

<p><I>"i zaczęli mówić obcymi językami, tak jak im Duch pozwalał mówić".</I></p>

<p>Co dziwniejsze to mówienie nowymi i różnymi językami zamiast stać się przyczyną zamieszania, jak należałoby się spodziewać, stało się podstawą cudownego zrozumienia i jedności. Byli bowiem obecni ludzi "ze wszystkich narodów pod słońcem" (Partowie, Medowie, Elamici...) i "każdy słyszał swój własny język ojczysty".</p>

<p>Tym samym Pismo święte chciało podkreślić kontrast między wieżą Babel a Pięćdziesiątnicą. W wieży Babel wszyscy posługiwali się tym samym językiem aż w pewnym momencie przestali się rozumieć, powstało pomieszanie języków. W dniu zesłania Ducha Świętego każdy mówił innym językiem, a jednak wszyscy się rozumieli. Jak to możliwe?</p>

<p>Aby to zrozumieć wystarczy zobaczyć, o czym mówili budowniczowie wieży Babel, a o czym apostołowie w dniu Pięćdziesiątnicy. Pierwsi powiedzieli sobie: "Chodźcie, zbudujemy sobie miasto i wieżę, której wierzchołek będzie sięgał nieba, i w ten sposób uczynimy sobie znak, abyśmy się nie rozproszyli po całej ziemi" (Rdz 11,4). Tymi ludźmi kierowała chęć dominacji, pragnęli stworzyć znak, szukali swojej chwały.</p>

<p>W dniu zesłania Ducha Świętego apostołowie głosili natomiast "wielkie dzieła Boże". Nie chcieli stać się sławni, ale sławili Boga; nie chcieli osiągnąć jakichś osobistych sukcesów; ale podkreślali dzieła Boże. Dlatego wszyscy ich rozumieli. Bóg ponowi nie zajął należne Mu miejsce, chęć dominacji została zastąpiona wolą służenia, prawo egoizmu zaś prawem miłości.</p>

<p>W wydarzeniu tym zawarte jest przesłanie o życiowej wadze dla współczesnego świata. Zyjemy w epoce masowej komunikacji. Tak zwane środki przekazu są wielkimi bohaterami obecnej chwili. Powszechnie mówi się o globalnej komunikacji, to znaczy bez granic, gdzie każdy może się porozumieć z każdym. Ostatnie odkrycie, Internet, sprawia, że ta możliwość jest w zasięgu ręki prawie każdego. Osławiona "komórka", czyli telefon komórkowy, pozwala rozmawiać w podróży, wszędzie, sprawiając, że</p>

<p>można się porozumiewać praktycznie nieprzerwanie i zmuszając także innych, aby ponosili tego nieprzyjemne konsekwencje.</p>

<p>Zgadzam się, iż stanowi to wielki postęp, za który musimy być wdzięczni Bogu, oraz technice, która go umożliwiła. Chciałbym jednak uwypuklić ryzyko tej komunikacyjnej orgii, kiedy staje się celem samym w sobie, zamkniętą na komunikację innego rodzaju. O jaką komunikację chodzi? O komunikację, którą nazwałbym komunikacją wyniszczającą, w tym sensie, że dąży ona do zaspokojenia i wyczerpania się w samej sobie. Jest to komunikacja wyłącznie horyzontalna, powierzchowna, często manipulowana i sprzedajna, to znaczy używana do bogacenia się.</p>

<p>Jest krótko mówiąc przeciwieństwem informacji twórczej, źródlanej, czyli takiej, która dodaje czegoś jakościowo nowego i pomaga zgłębiać nas samych i wydarzenia. Ludzie w tym przypadku wymieniają wiadomości i jako że są oni zmienni i przemijający, to również ich wiadomości są krótkotrwałe - jednodniowe. Kolejna wymazuje poprzednią.</p>

<p>Komunikacja staje się wymianą ubóstwa, niepokoju, niepewności i nie wysłuchanych krzyków o pomoc. Jest to komunikacja bez porozumienia. Rozmowa głuchych. Znacie chyba kawał o dwóch głuchych? Jeden pyta: "Idziesz na polowanie?". Drugi odpowiada: "Nie, idę na polowanie". Pierwszy na to: "Aha, myślałem, że idziesz na polowanie". Żaden nie słyszał tego, co mówił drugi.</p>

<p>Świadczy to o zamknięciu się, o rodzaju asfisksji. Im bardziej wzrasta poziom komunikacji, tym bardziej doświadcza się niemożności porozumienia. Mamy znaczące świadectwa literackie unaoczniające to poczucie pustki. Jedna to tak zwany teatr absurdu (Ionesco, Beckett), gdzie bohaterowie mówią i mówią, żeby nic nie powiedzieć. Komunikacja jest zredukowana jedynie do dźwięków, do hałasów. Hałas upewnia nas, że nie jesteśmy sami. Brakuje komunikacji wertykalnej, twórczej, która wprowadziłaby rzeczywiście coś nowego, coś, co warto przekazać, co otworzyłoby zamknięte drzwi.</p>

<p>Najlepszym zobrazowaniem tego stanu rzeczy jest właśnie dramat Jeana Paula Sartre'a "Przy drzwiach zamkniętych". Nie można było stworzyć robiącego większe wrażenie symbolu. Trzy osoby - mężczyzna i dwie kobiety - w krótkich odstępach czasu wchodzą do hotelowego pokoju. Nie ma w nim okien, światło jest bardzo ostre i mocne, ale nie ma sposobu, żeby je zgasić, jest strasznie gorąco i duszno i nie ma nic innego jak tylko kanapy dla każdego z nich. Drzwi są oczywiście zamknięte, dzwonek wprawdzie jest, ale nie działa. Kim są? Są to trzy przed chwilą zmarłe osoby, a miejscem, w którym się znalazły, jest piekło. Mężczyzna zdradzał swoją żonę i sprawił, że cierpiała całe życie, gdy chodzi o kobiety to jedna jest dzieciobójczynią, druga zaś lesbijką.</p>

<p>W pomieszczeniu nie ma luster, tak więc każde może się przejrzeć jedynie w oczach i duszy drugiego, które ukazują mu ohydny obraz bez cienia miłosierdzia, z celowo wyolbrzymioną potwornością przez własne niegodziwości. Kiedy po pewnym czasie ich dusze były już nagie, nie miały przed sobą żadnych tajemnic, gdy najwstydliwsze winy każdego z nich wyszły na jaw i zostały bez litości wykorzystane przez drugich, jeden z bohaterów powiedział do pozostałych: "Pamiętacie: siarka, ogień, ruszta? To wszystko głupstwa. Nie potrzeba żadnych rusztów: "piekłem są inni".</p>

<p>Ten hotelowy pokój mógłby być symbolem tak zwanej globalnej wioski, czyli ziemi, która stała się mała i zunifikowana za sprawą informacji, gdyby ludzie rzeczywiście porozumiewali się wyłącznie między sobą, nie okazując sobie miłości. Taka komunikacja byłaby piekłem, gdyż każdy stałby się dla drugiego lustrem odbijającym własną nędzę i pustkę. Każdy porozumiewając się z drugim poszukiwałby jedynie siebie.</p>

<p>Ponowne odkrycie sensu chrześcijańskiej Pięćdziesiątnicy jest jedyną rzeczą, która może uratować nasze współczesne społeczeństwo przed zagłębieniem się w wieży Babel języków. Duch Święty bowiem wprowadza do ludzkiej komunikacji sposób i prawo Bożego porozumiewania się, którym jest litość i miłość. Dlaczego Bóg porozumiewa się z ludźmi, objawia się, przebywa z nimi i rozmawia w ciągu całej historii zbawienia? Wyłącznie z miłości, ponieważ dobro ze swej natury jest zaraźliwe. Duch Święty w stopniu, w jakim jest przyjęty, uzdrawia zanieczyszczone wody ludzkiej komunikacji, czyni z nich autentyczne narzędzie ubogacenia, współuczestnictwa i solidarności...</p>

<p>Wieża Babel i Pięćdziesiątnica są dwoma trwającymi w ciągu całej historii budowami. Według świętego Augustyna na pierwszej wznosi się Babilon, miasto szatana, na drugiej natomiast Jerozolima, miasto Boga. Każda nasza inicjatywa cywilna bądź religijna, prywatna lub publiczna musi wybierać: albo będzie wieżą Babel, albo Pięćdziesiątnicą. Jest wieżą Babel, jeśli dzięki niej chcemy jedynie zyskać sławę, odnieść sukces; jest Pięćdziesiątnicą, jeżeli nasza inicjatywa służy także innym, a przede wszystkim Bogu. Wieża Babel, krótko mówiąc, jest tam, gdzie panuje egoizm i manipuluje się drugim, Pięćdziesiątnica zaś tam, gdzie jest miłość i szacunek.</p>

<p>W dzień zesłania Ducha Świętego ludzie z różnych narodów, słysząc apostołów, zdumiewali się: "Czyż ci wszyscy, którzy przemawiają, nie są Galilejczykami? Jakże więc każdy z nas słyszy swój własny język ojczysty?". To samo powinno dziać się za każdym razem, kiedy ktoś wyjaśnia wam Ewangelię. Pragnąłbym bardzo, żebyście i o mnie mogli powiedzieć: "Czyż ten, który przemawia do nas, nie jest kapucynem mówiącym do tego z akcentem z Marche? Mimo to my wszyscy - młodzi i starzy, wykształceni i prości, świeccy i księża - rozumiemy go, jakby mówił językiem każdego z nas". Byłby to znak, że nasz program rzeczywiście jest tym, czym być powinien: małym znakiem Pięćdziesiątnicy, który trwa w historii.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A28">Ur. Trojcy Przenajswietszej</a></h2>
<h4>Niedziela po zesłaniu Ducha Świętego:<br>
uroczystość Trójcy Przenajświętszej</h4>

<h5>Trójca - tajemnica nam bliska </h5>

<h5>Czytania: Wj 34,4b-6.8-9; 2 Kor 13,11-13; J 3,16-18</h5>

<p><I>"Łaska Pana Jezusa Chrystusa, <br>
miłość Boga<br>
i dar jedności w Duchu Świętym niech będą z wami wszystkimi".</I> </p>

<p>To pozdrowienie, które święty Paweł kieruje do chrześcijan z Koryntu w drugim czytaniu uroczystości Trójcy Przenajświętszej, jest również pozdrowieniem, którym ja zwracam się do was. Jest to pozdrowienie trynitarne, są w nim bowiem wspomniane trzy Osoby Boskie: Ojciec (Bóg), Syn (Jezus Chrystus) i Duch Święty.</p>

<p>Życie chrześcijańskie toczy się w znaku i w obecności Trójcy. Na początku życia zostaliśmy ochrzczeni w imię Ojca i Syna, i Ducha Świętego. Na koniec, jeśli będziemy mieli łaskę chrześcijańskiej śmierci, obok naszego wezgłowia zostaną wypowiedziane następujące słowa: "Wyrusz, duszo chrześcijańska, z tego świata w imię Ojca, który cię stworzył, Syna, który cię odkupił, i Ducha Świętego, który cię uświęcił".</p>

<p>Między tymi dwoma skrajnymi momentami są inne chwile, tak zwane chwile przejścia, które dla chrześcijanina są naznaczone wzywaniem Trójcy. To w imię Ojca i Syna, i Ducha Świętego nowożeńcy zawierają związek małżeński i wymieniają obrączki, kapłani zaś są święceni przez biskupa. Swego czasu w imię Trójcy zawierano kontrakty, ogłaszano wyroki sądowe, zaczynano każdy ważny akt życia cywilnego i religijnego.</p>

<p>Trójca jest łonem, w którym zostaliśmy poczęci, ponieważ Bóg wybrał nas przed stworzeniem świata, abyśmy byli Jego dziećmi na obraz Jego Syna (por. Ef 1,4). Jest także portem, do którego wszyscy zdążamy. Trójca jest oceanem pokoju, z którego wszystko bierze początek i do którego wszystko zmierza.</p>

<p>Nieprawdą jest więc to, że Trójca jest tajemnicą z przeszłości bez znaczenia dla życia codziennego. Wręcz przeciwnie. Są to trzy Osoby, który są nam najbliższe w życiu: nie są bowiem poza nami, jak żona lub mąż, choć i oni są nam bliscy, ale są w nas. One przebywają w nas (J 14,23), jesteśmy bowiem ich świątynią.</p>

<p>Dlaczego chrześcijanie wierzą w Trójcę? Czy nie jest już wystarczająco trudno wierzyć w to, że Bóg jest, bez dodawania, iż jest On jeden i troisty? Nie brak dzisiaj ludzi, którym nie sprawiłoby przykrości pominięcie Trójcy, aby móc prowadzić dialog z Żydami i muzułmanami, którzy wyznają wiarę w Boga bezwzględnie jednego.</p>

<p>Odpowiedź jest następująca: chrześcijanie wierzą, iż Bóg jest Trójcą, ponieważ wierzą, że Bóg jest miłością. Jezusowe objawienie Boga jako miłości zmusiło do uznania Trójcy. Nie jest Ona jakimś ludzkim wymysłem. Nie twierdzę, że wyjaśnię wam, na czym polega tajemnica Trójcy (nie można jej bowiem wytłumaczyć racjonalnie, właśnie dlatego, iż nie jest wytworem ludzkiego umysłu), jestem jednak przekonany, że uda mi się przekonać was, iż jest czymś naturalnym to, że Bóg chrześcijański jest jeden i troisty. Ponieważ nie może Nim niebyć.</p>

<p>Bóg jest miłością - mówi Pismo święte. Jasne jest więc, że skoro jest miłością, musi kogoś kochać. Nie ma przecież miłości na próżno, nie ukierunkowanej na nikogo. Dobrze więc, postawmy sobie pytanie: Kogo kocha Bóg, żeby można było Go nazwać miłością? Pierwsza nasuwająca się odpowiedź jest następująca: kocha ludzi. Ale ludzie jak wiemy istnieją od kilku zaledwie milionów lat. Kogo więc wcześniej miłował Bóg, skoro nazywany jest miłością? Nie mógł przecież stać się miłością w jakiejś chwili, ponieważ Bóg nie może się zmieniać.</p>

<p>Druga odpowiedź: wcześniej kochał kosmos, wszechświat. Ale wszechświat istnieje od kilku miliardów lat. A przed nim, kogo Bóg miłował, aby mógł mówić o sobie, że jest miłością? Nie możemy powiedzieć, że kochał samego siebie, bo kochanie samego siebie to nie miłość, lecz egoizm lub jak mówią psychologowie - narcyzm.</p>

<p>Oto odpowiedź chrześcijańskiego objawienia, które Kościół otrzymał i wyjaśnia. Bóg był miłością w samym sobie przed czasem, ponieważ od zawsze ma w sobie Syna, Słowo, którego darzy nieskończoną miłością, to znaczy w Duchu Świętym. W każdej miłości są bowiem trzy rzeczywistości lub podmioty: ten, kto kocha, ten, kto jest miłowany, i łącząca ich miłość.</p>

<p>Bóg chrześcijański jest trójjedyny, gdyż jest komunią miłości. W miłości pojednały się ze sobą jedność i pluralizm; miłość tworzy jedność w różnorodności: jedność zamiarów, myśli, pragnień; różnorodność podmiotów, charakterystyk, a wśród ludzi również płci.</p>

<p>Teologia posłużyła się terminem natura, aby wskazać na jedność Boga, i pojęciem osoba, żeby ukazać różnice. Dlatego mówimy, że nasz Bóg jest Bogiem jednym w trzech osobach. Nauka chrześcijańska o Trójcy nie jest regresem; kompromisem pomiędzy monoteizmem a politeizmem. Jest wręcz przeciwnie krokiem do przodu i jedynie Bóg mógł sprawić, że ludzki umysł go wykonał.</p>

<p>Pomaga to nam między innymi wykazać głęboką sprzeczność współczesnego ateizmu. (Posłuchajcie mnie jeszcze; nie będzie to trudne). Według Marksa i generalnie wszystkich współczesnych ateistów Bóg byłby jedynie ludzką projekcją. To nie Bóg stworzył człowieka na swój obraz, ale to człowiek stworzył Boga na swój obraz. Inaczej mówiąc za słowem Bóg kryje się jedynie idea, to, co człowiek myśli o sobie, jak ktoś biorący za kogoś innego własne odbicie w strumieniu.</p>

<p>To wszystko może być prawdziwe odnośnie do każdego boga, ale nie do Boga chrześcijańskiego. Dlaczego człowiek miałby rozdzielać siebie na trzy osoby: Ojca, Syna i Ducha Świętego, gdyby Bóg był tylko projekcją niego samego, czyli człowieka? Już sama nauka o Trójcy jest najlepszym antidotum na współczesny ateizm.</p>

<p>To, o czym mówiłem, wydało się wam zbyt trudne? Nic nie zrozumieliście? Nie martwcie się. Gdy znajdujemy się na brzegu jeziora czy morza i chcemy wiedzieć, co jest na drugim brzegu, rzeczą najważniejszą nie jest wytężanie wzroku i przepatrywanie horyzontu, ale wejście do łodzi płynącej na drugi brzeg. Odnośnie do Trójcy rzeczą najważniejszą nie jest spekulowanie na temat Jej tajemnicy, ale trwanie w wierze Kościoła, która jest łodzią, pozwalającą dotrzeć do Trójcy.</p>

<p>Przejdźmy więc do rozważań bardziej praktycznych. Trójca jest wzorem każdej wspólnoty ludzkiej, od najzwyklejszej i podstawowej, jaką jest rodzina, aż do Kościoła powszechnego. Zobaczmy więc, czego rodzina może nauczyć się od tego trynitarnego wzoru. Jeśli będziemy uważnie czytali Nowy Testament, gdzie Trójca objawiła siebie, zauważymy pewną regułę. Żadna z trzech Osób Boskich nie mówi o sobie, lecz o drugiej, nie skupia uwagi na sobie, ale kieruje uwagę na inną Osobę.</p>

<p>Za każdym razem, kiedy Bóg Ojciec mówi w Ewangelii, czyni to, żeby objawić coś o Synu: "To jest mój Syn umiłowany, Jego słuchajcie" albo "Wsławiłem Go i jeszcze wsławię". Jezus ze swej strony mówi o Ojcu. Duch Święty, kiedy przychodzi do serca wierzącego nie zaczyna od ogłaszania swojego imienia. Jego imię po hebrajsku brzmi 'Ruah'. Ale On nie uczy nas mówić 'Ruah'!, lecz 'Abba'!; co jest imieniem Ojca, i mówić 'Maranatha', co jest wezwaniem skierowanym do Chrystusa i oznaczającym Panie, przyjdź!</p>

<p>Pomyślcie, jakie efekty dałoby takie postępowanie, gdyby zostało przełożone na życie rodziny. Ojciec, który nie zabiega o potwierdzenie swojej władzy, ale podkreśla autorytet mamy. Mama, która zanim zacznie uczyć dziecko mówić mama lub mamusia, uczyłaby je mówić tata, tato lub tatuś. Takie jest bowiem prawo miłości! Maryja pokazuje, że zrozumiała je doskonale. Zwracając się bowiem do Jezusa po znalezieniu Go w Świątyni powiedziała: "Oto ojciec Twój i ja z bólem serca szukaliśmy Ciebie". Podkreśla ból małżonka przed swoim. "Ojciec Twój i ja", nie zaś "Ja i Twój ojciec".</p>

<p>Wydaje się to mało ważne, a jednak ile mogłoby się zmienić, gdyby ta postawa była naśladowana w naszych rodzinach i wspólnotach! Stałyby się one rzeczywiście odbiciem Trójcy na ziemi, miejscami, gdzie wszystko regulującym prawem byłaby miłość. Małymi rajami na ziemi.</p>

<p>Powiedziałem na początku, że Trójca towarzyszy nam przez całe życie. Jest pewien mały znak, który przypomina nam o tej obecności i pomaga nam nawiązać z Nią kontakt, a jest nim znak krzyża. W nim przez gest, który robimy, czyniąc znak krzyża, wspominamy mękę i śmierć Chrystusa, natomiast słowami: "W imię Ojca i Syna, i Ducha Świętego", głosimy Trójcę.</p>

<p>Musimy ponownie odkryć piękno i skuteczność tego małego gestu. Za każdym razem, kiedy czynimy piękny znak krzyża, polecamy się Trójcy, wzywamy Jej opieki nad nami przeciwko wrogom wewnętrznym i zewnętrznym, ożywiamy naszą wiarę. Cuda działy się za sprawą znaku krzyża.</p>

<p>Jakże piękny jest widok ojca czy mamy uczących dziecko znaku krzyża. Znak ten będzie je strzegł także tam, gdzie sami nie będziemy w stanie go uczynić na jego czole, w tysiącach niebezpieczeństw czyhających na młodych ludzi we współczesnym świecie. Zakończmy więc, czyniąc, kto chce, piękny znak krzyża: "W imię Ojca i Syna, i Ducha Świętego. Amen".</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A29">Ur. Najsw. Ciala i Krwi Panskiej</a></h2>
<h4>Czwartek po uroczystości Trójcy Przenajświętszej:<br>
uroczystość Najświętszego Ciała i Krwi Pańskiej</h4>

<h5>Dwa ciała Chrystusa</h5>

<h5>Czytania: Pwt 8,2-3.14b-16a; 1 Kor 10,16-17; J 6,51-58</h5>

<p>Jeszcze nie tak dawno święto 'Corpus Domini' było obchodzone szczególnie uroczyście: najbardziej podniosłe procesje w cią gu całego roku, dzieci pierwszokomunijne sypiące płatki kwiatów na ulicach, przystrojone okna domów... Była to okazja dla chrześcijan, aby publicznie wyznać wiarę w rzeczywistą obecność Chrystusa w Eucharystii.</p>

<p>Teraz wszystko jest skromniejsze i cichsze. W naszych miastach uroczyste procesje ulicami miast ustąpiły miejsca o wiele skromniejszym wokół kościołów. Ale gdyby to skłoniło nas do zgłębiania znaczenia tajemnicy i do bardziej świadomej wiary, to zyskiem stałaby się pozorna strata. Spróbujemy tego dokonać w ciągu najbliższych minut.</p>

<p>W drugim czytaniu dzisiejszej uroczystości święty Paweł pisze:  </p>

<p><I>"Kielich błogosławieństwa, który błogosławimy, <br>
czy nie jest udziałem we Krwi Chrystusa? <br>
Chleb, który łamiemy, <br>
czyż nie jest udziałem w Ciele Chrystusa?"</I></p>

<p>Eucharystia jest więc zasadniczo tajemnicą jedności. Znamy różne rodzaje jedności. Jedność małżeńska, która tworzy jedno ciało, jest z pewnością jednością bardzo głęboką. Także jedność między matką a dzieckiem, które wzrasta w jej w łonie, jest rzeczywista i bardzo silna. Ale w żadnym z tych przypadków jedność nie osiąga swego szczytu, ponieważ każdy pozostaje sobą, jest oddzielony od drugiej osoby, nie ma stopienia się. Dziecko, żeby żyć, musi odłączyć się od matki, wyjść z niej, jeżeli bowiem pozostanie w jej łonie - umrze...</p>

<p>Głębsza jedność zachodzi między nami a pokarmem, który spożywamy, gdyż staje się naszym ciałem i krwią. Słyszałem mamy, które ściskając i całując swoje dzieci mówiły: "Kocham cię tak bardzo, że zjadłabym cię!". Prawdą jest, że pokarm nie jest żyjącą i myślącą osobą, z którą możemy wymieniać myśli i uczucia, ale załóżmy, iż jedzenie żyje i wykazuje inteligencję, czy nie wydaje się wam, że wówczas osiągnęlibyśmy pełną jedność?</p>

<p>To właśnie dzieje się w komunii eucharystycznej. Jezus w Ewangelii mówi: </p>

<p><I>"Ja jestem chlebem żywym, który zstąpił z nieba... <br>
Ciało moje jest prawdziwym pokarmem...<br>
Kto spożywa moje Ciało ma życie wieczne".</I></p>

<p>Tutaj pokarm nie jest zwykłą rzeczą, lecz żywą osobą. Jest to najintymniejsza, choć najbardziej tajemnicza jedność.</p>

<p>Spróbujmy to zgłębić. Spójrzmy, co dzieje się w przyrodzie w dziedzinie żywienia. Obowiązująca zasada jest taka, że silniejszy asymiluje słabszego. Na przykład roślina asymiluje minerały, to znaczy sole, wodę itd.; idąc w górę zwierzę asymiluje roślinę, na przykład krowa karmi się trawą, nie zaś na odwrót.</p>

<p>Gdy prawo to przełożymy na relację człowieka z Chrystusem, co się stanie? Także tutaj obowiązuje zasada, że silniejszy asymiluje słabszego. Innymi słowy to Chrystus asymiluje nas, nie zaś na odwrót. To znaczy my przemieniamy się w Niego, nie zaś On w nas. Pewien znany materialistyczny ateista powiedział: "Człowiek jest tym, co je". Nie zdając sobie sprawy dał wspaniałą definicję Eucharystii. Dzięki niej człowiek naprawdę staje się tym, co spożywa, czyli ciałem Chrystusa!</p>

<p>Pozwólcie mi na małą refleksję. Paweł powiedział nam, iż kielich jest udziałem w krwi Chrystusa, chleb zaś udziałem w ciele Chrystusa. Ale co oznaczają słowa ciało i krew? Dla nas, ludzi Zachodu, dziedziców kultury greckiej, ciało nie jest niczym innym jak tylko trzecią częścią człowieka, która połączona z duszą i rozumem tworzy całego człowieka. Do tego krew jest nawet częścią części człowieka, gdyż jest jedną z części składowych ciała, które z kolei jest składnikiem człowieka.</p>

<p>W Piśmie świętym i w języku Jezusa jest inaczej. Ciało wskazuje całego człowieka jako kogoś żyjącego w wymiarze cielesnym, nie zaś czystego ducha. Wskazuje na człowieka w całej jego konkretności, na życie ludzkie z tym, co .się na nie składa: radości i nadzieje, trud i pot... Krew zaś dla Żyda jest życiem. (Dlatego ortodoksyjni Żydzi nie jedzą ciał zwierząt uduszonych, z których nie uszła krew, żeby nie jeść życia). Rozlanie krwi jest więc plastycznym znakiem śmierci.</p>

<p>Jezus, dając nam swoje ciało, dał nam tym samym swoje życie, od pierwszej chwili Jego poczęcia w łonie Maryi aż do ostatniej; dając nam swoją krew, dał nam też swą śmierć. Dał nam wszystko. Oto co oznacza przyjmowanie komunii: wejście w kontakt z życiem Jezusa i z Jego śmiercią, otrzymanie z niej ogromnej mocy zbawczej.</p>

<p>Ten, który w swoim życiu rozkazywał wichrom i morzu i były Mu posłuszne, który dotykał trędowatych i wracali do zdrowia, dotykał ślepców i zaczynali widzieć, brał za rękę kaleki i wstawali; ten sam, ż tą samą mocą jest teraz w nas! Gdybyśmy my, chrześcijanie, potrafili odkryć, kogo mamy w Eucharystii! Powiedział pewien ateista: "Gdybym potrafił uwierzyć, że w tej konsekrowanej hostii jest naprawdę Bóg, to myślę, że upadłbym na kolana i nigdy już nie powstał!". Miał rację.</p>

<p>Ale to nie wszystko. Jako że Ojciec, Syn i Duch Święty są jednym Bogiem, mają tę samą naturę Bożą, tak więc tam, gdzie jest Syn, Jezus Chrystus, jest również Ojciec i Duch Święty. W Eucharystii łączymy się więc także z Ojcem i Duchem Swiętym, czyli z całą Trójcą.</p>

<p>Pewna pieśń eucharystyczna, która bardzo mi się podoba, ma następujący refren: "Bóg włożył nam do rąk swoje ciało!". To prawda. A my, co robimy z ciałem Boga? Obecnie przystępowanie do komunii stało się nawykiem i jest łatwe i jest to wspaniała sprawa. Tak powinno być, że podczas każdej Mszy wierni przystępują do komunii. To jednak nie powinno prowadzić do banalizowania Eucharystii, sprawiać, że będziemy ją przyjmować jak zwykły chleb, z sumieniem w wielkim nieporządku. "Kto bowiem spożywa i pije nie zważając na Ciało Pańskie, wyrok sobie spożywa upije" (1 Kor 11,29), napomina apostoł.</p>

<p>Ale przeczytajmy fragment listu świętego Pawła z drugiego czytania:</p>

<p><I>"Ponieważ jeden jest chleb, przeto my, liczni, tworzymy jedno Ciało. Wszyscy bowiem bierzemy z tego samego chleba".</I></p>

<p>Jasne jest, że w tym drugim przypadku słowo ciało nie odnosi się już do ciała Chrystusa narodzonego z Maryi, ale do nas wszystkich, odnosi się do większego ciała, którym jest Kościół. Co to oznacza? Znaczy to, że komunia eucharystyczna jest również komunią między nami. Spożywając ten sam pokarm tworzymy jedno ciało.</p>

<p>Jakie są tego konsekwencje? Ze nie możemy mieć prawdziwej komunii z Chrystusem, jeżeli jesteśmy podzieleni, jeśli nienawidzimy się i nie jesteśmy gotowi do pojednania. Jeżeli obraziłeś swojego brata, jeśli popełniłeś jakąś niegodziwość wobec niego, a przystępujesz do komunii jakby nic się nie stało, pełen może nawet zapału, przypominasz osobę, która widzi zbliżającego się, nie widzianego od lat przyjaciela. Wybiegasz naprzeciw, rzucasz się mu na szyję, stajesz na palcach, żeby go ucałować... Ale równocześnie nie zauważasz, że depczesz jego nogi podkutymi butami.</p>

<p>Bracia, zwłaszcza ci najubożsi i opuszczeni, są członkami Chrystusa, są jego stopami stojącymi nadal na ziemi. Ów człowiek mógłby powiedzieć do przyjaciela: "Przyjacielu, nadaremno oddajesz mi cześć. Całujesz moje czoło, ale depczesz moje nogi!". To samo mógłby powiedzieć Jezus w komunii.</p>

<p>Ale nie wystarczy nie chować urazy, nie być z kimś poróżnionym, Eucharystia bowiem uczy nas czegoś więcej: dawania naszego ciała i krwi za braci, jak to uczynił Jezus za nas. Myśląc o powierzonych nam osobach (mama o swojej rodzinie, zakonnica o chorych, kapłan o wiernych) wszyscy mogą powtórzyć za Jezusem podczas Mszy świętej, kapłan głośno, inni natomiast sercem: "Bierzcie i jedzcie, to jest ciało moje - czyli moje życie, mój czas, moja energia - które Ja chcę wydać za was". "Bierzcie i pijcie, to jest moja krew - czyli mój pot, trud, cierpienie, choroba - którą chcę dać za was".</p>

<p>W ten sposób sprawujemy nie tylko Eucharystię, ale stajemy się eucharystią, połamanym chlebem i darem jedni dla drugich. Także zwyczajny uśmiech podarowany innym nabiera wówczas nowego znaczenia: jest daniem własnego ciała, ponieważ uśmiech jest manifestacją ducha, który żyje w ciele. I jest jakże cennym darem! To tak jakby otworzyć przed kimś drzwi domu i powiedzieć: wejdź! Jest otwarciem się na drugiego i przyjęciem go.</p>

<p>Kapłan podając nam hostię mówi: "Ciało Chrystusa", my odpowiadamy: "Amen!".Amen oznacza: tak, wierzę, akceptuję: Teraz wiemy, komu mówimy amen: nie tylko Jezusowi, Synowi Bożemu, ale również tym, którzy żyją obok nas, ludzkości, życiu. Obchodzimy tym samym uroczystość 'Corpus Domini' jako święto życia, jedności i miłości.</p>
<p>
<b>[ <a href="#Top">Powrót</a> ]</b>
</p>


<h2><a name="A30">11 niedz. zwykła</a></h2>
<h4>XI. niedziela zwykła</h4>

<h5>"Chrystus - tak, Kościół - nie!" </h5>

<h5>Czytania: Wj 19,1-6a; Rz 5,6-11; Mt 9,36-10,8</h5>

<p>Ewangelia dzisiejszej niedzieli zaczyna się słowami:</p>

<p><I>"Jezus widząc tłumy ludzi litował się nad nimi, bo byli znękani i porzuceni jak owce nie mające pasterza".</I></p>

<p>Słowa te wyjaśniają to, co stało się potem. I cóż się wydarzyło? Nastąpił wybór i rozesłanie dwunastu apostołów. Jezus zauważył, że "żniwo wprawdzie wielkie, ale robotników mało". Zachęca ich więc, by prosili "Pana żniwa, żeby wyprawił robotników na swoje żniwo".</p>

<p>Ale nie ograniczył się do tego. Dokonał natychmiast decydującego gestu. Przywołał do siebie dwunastu spośród swoich uczniów i ustanowił ich apostołami, następnie posłał ich do okolicznych miast i wsi, by czynili to samo, co On: głosili królestwo, zajęli się chorymi, uwalniali ludzi od strachu i z mocy szatana. Powiedział im:</p>

<p><I>"Darmo otrzymaliście, darmo dawajcie".</I></p>

<p>W ów dzień Jezus postanowił i zapoczątkował struktury swojego Kościoła. Będzie on miał hierarchię, rząd, czyli ludzi przez Niego wezwanych i posłanych, aby kontynuowali Jego dzieło. Właśnie dlatego, że Kościół został zbudowany na fundamencie apostołów, jest określany jako "jeden, święty, powszechny i apostolski".</p>

<p>Ale mówienie dzisiaj o żniwie i robotnikach, o stadzie i. pasterzach, o rządzących i rządzonych nie jest zbyt popularne. Żyjemy w klimacie demokracji, równości między ludźmi. Jeżeli już ktoś musi sprawować władzę, to musi to robić, myślimy, w naszym imieniu, ponieważ przez wybory udzieliliśmy mu mandatu. Stąd powszechne i głęboko zakorzenione odrzucanie lub przynajmniej brak szacunku dla hierarchów Kościoła: papieża, biskupów, kapłanów.</p>

<p>Stale spotykam osoby, zwłaszcza licealistów i studentów, które stworzyły sobie swoje własne chrześcijaństwo. Mają niekiedy duże wyczucie religijne, przepiękne uczucia. Mówią, że jeśli czują taką potrzebę zwracają się bezpośrednio do Boga, ale niech nikt nie mówi im o Kościele, księżach, o chodzeniu na Mszę i tak dalej. Ich mottem jest zdanie: "Chrystus - tak, Kościół - nie". Aby pomóc tym osobom chciałbym przedstawić te moje refleksje.</p>

<p>Nie ma wątpliwości, iż również Kościół może i musi być bardziej demokratyczny, to znaczy że świeccy muszą mieć więcej do powiedzenia przy wyborze pasterzy i odnośnie do sposobu sprawowania przez nich posługi. Nie możemy jednak zredukować Kościoła we wszystkim do poziomu demokratycznie zarządzanego społeczeństwa. On nie zrodził się oddolnie, ludzie nie stworzyli go z własnej inicjatywy dla swego dobra. Gdyby tak było, nie potrzeba by było Kościoła, wystarczyłoby państwo lub jakakolwiek organizacja dobroczynna!</p>

<p>Kościół jest instytucją Chrystusa. Jego władza nie wypływa z ludzkiego nadania, lecz została mu udzielona z wysoka. Dlatego też nawet w najdemokratyczniejszej formie, jakiej można by życzyć Kościołowi, pozostanie zawsze apostolska władza i służba, która nie jest i nie może być wyższością, dominacją; powinna być bezinteresowną służbą, dawaniem życia za stado, jak stwierdza Jezus, mówiąc o dobrym pasterzu.</p>

<p>Tym, co oddala niektórych od Kościoła instytucjonalnego, są często wady, niespójność postępowania, minione i obecne błędy pasterzy: inkwizycja, procesy, złe używanie władzy i pieniędzy, skandale. Wszystko to niestety jest jak najprawdziwsze. My, kapłani, jako pierwsi zdajemy sobie sprawę z naszych niedostatków i słabości i cierpimy z tego powodu. Także ja jako kapłan chciałbym skorzystać z okazji i z całego serca prosić was; świeckich, o przebaczenie, jeżeli nie spełniamy waszych oczekiwań i chciałbym prosić was o modlitwę.</p>

<p>Ale tym jedynie przypomnieliśmy oczywistą prawdę, że ministrowie Kościoła są wybierani z ludu i narażeni są na takie same pokusy i słabości jak wszyscy. Jezus nie miał zamiaru zakładać społeczności złożonej wyłącznie z ludzi doskonałych. Syn Boży napisał kiedyś angielski pisarz - przyszedł na ten świat i jako dobry cieśla, jakim stał się dzięki swojemu ojcu Józefowi, zebrał kawałki najbardziej poniszczonych i wypaczonych stołów i stworzył z nich łódź - Kościół - która mimo wszystko trzyma się na fali już od dwóch tysięcy lat!</p>

<p>Jest nawet pewna korzyść z tego; że my, księża, mamy takie same jak inni słabości. W ten sposób jesteśmy lepiej przygotowani, by współczuć innym, nie dziwić się żadnym grzechom i ułomnościom, aby być krótko mówiąc miłosierni, co jest chyba najpiękniejszą cechą kapłana. Może właśnie dlatego Jezus ustanowił głową swojego Kościoła świętego Piotra, który zaparł się Go trzy razy, aby nauczył się przebaczać siedemdziesiąt siedem razy.</p>

<p>Byłoby rzeczą niesprawiedliwą, gdybyśmy widzieli w kapłanie wyłącznie jego ludzkie ograniczenia, a nie brali pod uwagę także tego, że poświęcił całe swoje życie na służbę innym. To tak jakby dziecko zatrzymywało się na wadach swego ojca lub matki, nie dostrzegając ich miłości, ich poświęceń, tego, co sobie dla niego odmawiają.</p>

<p>Kapłan jest nie tylko tym, jak go widzą świat i socjologowie. Jest darem Chrystusa, jest tajemnicą, którą można zrozumieć tylko w wierze. "Żyć pośród świata - mówił wielki Jean Baptiste Lacordaire - nie pragnąc jego przyjemności, być członkiem każdej rodziny, nie należąc do żadnej; dzielić wszelkie cierpienia, być wtajemniczonym w każdy sekret, leczyć każdą ranę; udawać się codziennie od ludzi do Boga, żeby ofiarować Mu ich uwielbienia i przedstawić ich prośby i powracać od Boga do ludzi, aby zanieść im Jego przebaczenie i Jego nadzieję; musi mieć serce ze stali, gdy chodzi o czystość i serce z ciała, gdy chodzi o miłość; musi uczyć i przebaczać, pocieszać i błogosławić i być poświęcony na zawsze swej służbie. Co to za życie, o Boże; a jest to życie kapłana Jezusa Chrystusa!"</p>

<p>Cały ten wielki szum wokół niespójności postępowania i wad Kościoła instytucjonalnego jest często spowodowany tym, że postrzega się sprawy z zewnątrz, nie będąc stroną w sprawie. Jeżeli ktoś oglądałby witraże niektórych gotyckich katedr z zewnątrz, z ulicy, to nie ujrzałby nic innego tylko kawałki ciemnego szkła, połączone paskami poczerniałego ołowiu. Jeśli jednak wejdziesz do katedry i spojrzysz na witraże od wewnątrz, pod światło, wówczas twoim oczom ukażą się postacie i kolory zapierające dech. To samo dzieje się w przypadku Kościoła. Jeżeli ktoś patrzy na niego od wewnątrz, oczyma wiary, dostrzega w nim tajemnicę zbawienia, cel, dla którego Chrystus oddał życie.</p>

<p>Kościół, mówi się, pełen jest plam i zmarszczek. To prawda, ale to my jesteśmy ich sprawcami. Kościół miałby jedną zmarszczkę mniej, gdyby każdy z nas popełnił o jeden grzech mniej. Nie tylko my musimy mieć cierpliwość wobec Kościoła, ale również Kościół musi mieć dużo cierpliwości do nas. Erazm z Rotterdamu tak odpowiedział Marcinowi Lutrowi, ganiącemu go za to, że pozostaje w Kościele katolickim, mimo iż ten jest tak bardzo zepsuty: "Znoszę ten Kościół w nadziei, że stanie się lepszy od chwili, kiedy on jest zmuszony znosić mnie, mając nadzieję, iż stanę się lepszy".</p>

<p>Podczas ostatniej wojny, kiedy Francja była okupowana przez Niemcy i miały miejsce kompromisy, których wstydzili się najlepsi obywatele, pisarz i poeta Antoine de Saint-Exupery, robiąc aluzję do takiej sytuacji pisał z frontu te słowa: "Ponieważ jestem jednym z nich, nie wyprę się moich, choćby nie wiem co uczynili. Nie będę mówił o nich źle wobec obcych. Jeśli to będzie możliwe będę występował w ich obronie, będę ich bronił: Jeżeli okryją mnie wstydem, ukryję ten wstyd w sercu i będę milczał. Cokolwiek bym o nich wówczas myślał, nigdy nie będę świadczył przeciwko nim. Mąż nie chodzi od drzwi do drzwi, żeby osobiście poinformować sąsiadów, że jego żona jest dziwką: nie uratowałby w ten sposób swojego honoru. Ponieważ jego żona jest członkiem rodziny, nie może chełpić się czyimś niepowodzeniem. Raczej wróciwszy do domu da upust swojemu gniewowi" ("Pilote de guerre", 24).</p>

<p>Jako ludzie ochrzczeni musimy żywić wobec Kościoła podobne uczucia i przyjąć analogiczną postawę. Nie oskarżać z zewnątrz i nie rozpowiadać na prawo i lewo prawdziwych lub wymyślonych wad Kościoła, ale cierpieć z ich powodu, mając świadomość, że również my jesteśmy Kościołem. Gdy wejdziemy już do domu, to znaczy kiedy krytyka może stać się konstruktywna i naprawdę coś zmienić, wówczas rzeczywiście możemy  zabrać głos, jak zrobili to nie tak dawno Don Primo Mazzolari, Don Milani i wielu innych świeckich katolików w naszych czasach.</p>

<p>Chciałbym podsunąć wam do przemyślenia słowa świętego Cypriana, męczennika z III wieku: "Nie może mieć Boga za ojca ten, kto nie ma Kościoła za matkę".</p>
<p>
<b>[ <a href="#Top">Powrót</a> ]</b>
</p>


<h2><a name="A31">12 niedz. zwykła</a></h2>
<h4>XII. niedziela zwykła</h4>

<h5>Chrystus pomaga nam pokonać strach</h5>

<h5>Czytania: Jr 20,10-13; Rz 5,12-15; Mt 10,26-33</h5>

<p>Przeczytajmy wspólnie kilka słów z dzisiejszej Ewangelii:</p>

<p><I>"Nie bójcie się ludzi... Nie bójcie się tych, którzy zabijają ciało... U was nawet włosy na głowie wszystkie są policzone. Dlatego nie bójcie się".</I></p>

<p>Jasny jest więc temat tego przesłania: Chrystus pragnie wyzwolić nas od strachu!</p>

<p>Strach jest częścią składową naszego życia, towarzyszy nam od dzieciństwa po grób. Dziecko boi się wielu rzeczy: że zostanie porzucone, ciemności, tego, kto podnosi głos, potworów, którymi straszą je dorośli, by było grzeczne (złe wilki, wilkołaki, duchy). Młodzież odczuwa lęk przed płcią przeciwną i gubi się w kompleksach nieśmiałości i niższości. Dorosły doświadcza rozterek związanych ze światem, z przyszłością, odczuwa swoją słabość w sposób bardzo gwałtowny i doprowadzający do szaleństwa. Do tradycyjnych lęków dochodzą te powstałe w wyniku postępu technicznego: wojna nuklearna, zanieczyszczenie atmosfery...</p>

<p>Czym jest strach? Jest przejawem naszego podstawowego instynktu samozachowawczego. Jest to reakcja na zagrożenia niesione przez życie, odpowiedź na realne lub wymyślone niebezpieczeństwa. Od największego ze wszystkich niebezpieczeństwa, jakim jest śmierć, aż po poszczególne niebezpieczeństwa zagrażające naszemu spokojowi lub nienaruszalności fizycznej albo naszemu światu uczuć.</p>

<p>W zależności od tego, czy chodzi o niebezpieczeństwa rzeczywiste, czy o wymyślone, mówi się o usprawiedliwionych i nie usprawiedliwionych lękach i patologiach. Te ostatnie mogą przybrać formę histerii i przemienić się w fobie. Jako przykład można podać klaustrofobię, lęk przestrzeni, strach przed wymyślonymi chorobami, neurotyczną potrzebę kontrolowania wszystkiego, aby nic, co nie podlega kontroli, nic nieoczekiwanego, nieznajomego i niebezpiecznego nie mogło się zdarzyć.</p>

<p>Ja podzieliłbym strach także w inny sposób. Podobnie jak choroby, strach może być albo nagły, albo chroniczny. Strach nagły, paniczny wywołany jest przez jakieś nadzwyczajne niebezpieczeństwo. Jeżeli widzę, że jedzie na mnie samochód, który może mnie potrącić, lub czuję, że ziemia zaczyna drżeć mi pod nogami podczas trzęsienia ziemi, wtedy mogę mówić o strachu panicznym. Strach ten pojawia się nagle i bez uprzedzenia i znika, gdy ustaje niebezpieczeństwo, pozostawiając jedynie złe wspomnienia. Nie zależy od nas i jest naturalny.</p>

<p>Niebezpieczniejszy jest strach chroniczny, ten, z którym żyjemy, który nosimy w sobie od dnia narodzin lub od dzieciństwa, rosnący wraz z nami, stający się częścią nas, do którego na koniec nawet się przywiązujemy.</p>

<p>Strach, nawet ten chroniczny, nie jest zły sam w sobie. Często jest okazją do wykazania się niespodziewaną odwagą i siłą. Tylko ten, kto zna strach, wie także, czym jest odwaga. Strach zrodził nawet bohaterów! Staje się niszczycielski, nie daje żyć, kiedy zamiast stymulować i popychać do działania jest pretekstem, żeby nic nie robić, gdy paraliżuje. Kiedy przekształca się w dręczący niepokój. Jezus nazwał po imieniu najpowszechniejsze obawy ludzi: "Co będziemy jedli? Co będziemy pili? W co się ubierzemy".</p>

<p>Niepokój stał się chorobą naszego wieku i jest jedną z głównych przyczyn wielu zawałów serca. Żyjemy w ciągłym niepokoju i przez to nasze życie jest coraz trudniejsze! Niepokój to irracjonalny strach przed nieznanym. To ciągły lęk przed wszystkim, systematyczne spodziewanie się tego, co najgorsze, życie z przyspieszonym biciem serca. Jeżeli niebezpieczeństwo nie istnieje, to niepokój je wymyśli, wyolbrzymi. Osoba owładnięta niepokojem cierpi na swoją chorobę dwukrotnie: najpierw w przewidywaniach, a potem w rzeczywistości. Tym, co Jezus potępił w Ewangelii, nie jest zwykły strach lub rozsądna troska o jutro, lecz właśnie niepokój i zatroskanie. "Nie troszczcie się więc zbytnio o jutro, bo jutrzejszy dzień sam o siebie troszczyć się będzie. Dosyć ma dzień swojej biedy".</p>

<p>Ale zakończmy już opisy różnych naszych lęków i spróbujmy raczej zobaczyć, jakie lekarstwo ofiarowuje nam Ewangelia, abyśmy mogli pokonać strach. Reasumuje się ono w jednym zdaniu: zaufanie Bogu, zawierzenie opatrzności i miłości Ojca niebieskiego.</p>

<p><I>"Ojciec wasz niebieski wie, czego potrzebujecie. Dlatego nie bójcie się: jesteście ważniejsi niż wiele wróbli":</I></p>

<p>Prawdziwym źródłem wszelkiego strachu jest obawa przed samotnością. Jest ona przedłużeniem lęku dziecka przed porzuceniem. Jezus zapewnia nas jednak, że nie pozostaniemy sami. "Choćby mnie opuścili ojciec mój i matka, to jednak Pan mnie przygarnie" - mówi psalm (Ps 27,10). Nawet gdyby wszyscy nas opuścili, On tego nie zrobi. Jego miłość jest silniejsza od wszystkiego.</p>

<p>Święty Paweł uczy nas praktycznego sposobu pokonywania strachu. W Liście do Rzymian w pewnym momencie robi przegląd wszelkich niebezpiecznych sytuacji, w których groziła mu śmierć: "utrapienie, ucisk, prześladowanie, głód, nagość, niebezpieczeństwo, miecz" (Rz 8,35nn). Każda wymieniona rzecz jest aluzją do jakiegoś wydarzenia. Patrzy więc na to wszystko w świetle wielkiej pewności, że Bóg kocha go i kończy triumfalnie:</p>

<p><I>"Ale we wszystkim tym odnosimy pełne zwycięstwo dzięki Temu, który nas umiłował".</I></p>

<p>Jesteśmy zaproszeni, żeby uczynić to samo: Aby przyjrzeć się naszemu obecnemu i minionemu życiu, ujawnić zagnieżdżone w nim lęki: smutek, zagrożenia, kompleksy, kto wie jakie jeszcze wady fizyczne i moralne, które wyolbrzymiamy, wciąż o nich rozmyślając, a które uniemożliwiają nam samoakceptację i ufanie sobie. Krótko mówiąc musimy przedstawić to sobie w świetle myśli, że Bóg miłuje nas takimi jacy jesteśmy. Lęki są jak duchy: potrzebują ciemności, żeby móc działać. Gnębią nas, jeśli utrzymujemy je w podświadomości. Często wystarczy rzucić na</p>

<p>nie światło, nazwać je po imieniu, mówić o nich, by znikły lub nabrały rzeczywistych wymiarów.</p>

<p>Następnie święty Paweł robi coś jeszcze. Rozszerza perspektywę ze swojego życia osobistego na otaczający go świat z jego niewiadomymi, które wówczas przejmowały strachem ludzi: moce niebieskie, śmierć, to, co on nazywa wysokością i głębokością, a co my nazywamy nieskończenie wielkim i nieskończenie małym, czyli wszechświatem i atomem. Wtedy, tak jak i teraz, wszystko jest gotowe, by nas zniszczyć. Człowiek czuje się ziarnkiem prochu w nieogarnionym wszechświecie, który obecnie stał się nawet jeszcze groźniejszy z powodu dokonanych przez ludzi odkryć. Ale także z tej konfrontacji apostoł pomaga nam wyjść zwycięsko, mówiąc:</p>

<p><I>"Jeżeli Bóg z nami, któż przeciwko nam?"</I></p>

<p>Nie możemy jednak zakończyć rozważania o strachu w tym miejscu. Mało odpowiadałoby to rzeczywistości. Jezus pragnie uwolnić nas od strachu i stale nas wyzwala. Aby tego dokonać posługuje się dwoma sposobami: albo wyzwala nasze serce od strachu, albo pomaga nam żyć z nim w sposób nowy, swobodniejszy, czyniąc z niego okazję do dziękczynienia dla nas i dla innych.</p>

<p>On sam chciał go doświadczyć. Jest napisane, że w Ogrodzie Oliwnym "począł się smucić i odczuwać trwogę". Tekst oryginalny sugeruje nawet ideę przerażenia z powodu osamotnienia, stan kogoś, kto czuje się całkowicie wyłączony z rodziny ludzkiej, stan przeogromnej samotności. Chciał doświadczyć takiego strachu, żeby odkupić nawet ten aspekt ludzkiego życia. Od tego dnia strach przeżywany w łączności z Nim, zwłaszcza lęk przed śmiercią, ma moc podnieść nas, nie zaś przygnębić, uczynić uważniejszymi na innych, bardziej wyrozumiałymi, jednym słowem bardziej ludzkimi.</p>

<p>Niektórzy z was słyszeli pewnie o dziele Bernanosa zatytułowanym Dialogi karmelitanek. Autor opowiada w nim historię szesnastu karmelitanek zamordowanych w czasie rewolucji francuskiej 4 sierpnia 1790 roku i beatyfikowanych przez Piusa X. W dramacie występuje bardzo młoda siostra ze szlacheckiej rodziny. Matka wydała ją na świat w chwili wielkiego przerażenia i ona dorastała dosłownie otoczona strachem. Wstępując do zakonu wybrała sobie imię Siostry Bianki od Agonii Jezusa. Kiedy groźby i prześladowania rewolucjonistów stawały się coraz poważniejsze, zanim jeszcze siostry zostały aresztowane, przerażona uciekła i ukryła się. Współsiostry po skazaniu ich na śmierć ustawiono pod gilotyną. Śpiewały razem "Veni creator", hymn do Ducha Świętego. Powoli, w miarę jak wstępowały na szafot i ginęły, śpiew stawał się coraz słabszy. Już tylko dwa głosy, potem jeden i po przedostatniej zwrotce zapadła cisza. I oto nagle w tłumie, pośród ogólnego milczenia, rozległ się czysty, rezolutny, prawie dziecięcy głos. To siostra Bianka, która odkryła w sobie nową odwagę, wystąpiła z tłumu, weszła na szafot śpiewając ostatnią zwrotkę i złożyła swą głowę na gilotynie. Strach uczynił jej męczeństwo jeszcze czystszym.</p>

<p>Jest to zachęta dla tych wszystkich, którzy mimo wysiłków nie są w stanie pokonać strachu. (Nie, to zrozumiałe, żeby zginęli na gilotynie!). Skoro święty Franciszek nazywał śmierć siostrą, możemy bratem nazwać odkupiony strach i powiedzieć: "Pochwalony bądź, Panie mój, przez brata strach". Wszak dla wielu jest on rzeczywiście bratem syjamskim, z którym muszą żyć przez całe życie.</p>

<p>Pomoże nam to pokonać najgorszy i najniebezpieczniejszy strach ze wszystkich, którym jest, dobrze to zapamiętajcie, strach przed własnym strachem.</p>
<p>
<b>[ <a href="#Top">Powrót</a> ]</b>
</p>


<h2><a name="A32">13 niedz. zwykła</a></h2>
<h4>XIII. niedziela zwykła</h4>

<h5>Krzyż a przyjemność</h5>

<h5>Czytania: 2 Krl 4,8-11.14-16a; Rz 6,3-4.8-11; Mt 10,37-42</h5>

<p><I>"Jezus powiedział do swoich apostołów: Kto nie bierze swego krzyża, a idzie za Mną, nie jest Mnie godzien".</I></p>

<p>Słowa te czytamy w Ewangelii z dzisiejszej niedzieli. Krzyż jest wydarzeniem, które stało się symbolem. Od kiedy Jezus wziął go na swe ramiona i umarł na nim, krzyż stał się w języku chrześcijańskim symbolem wszelkiego cierpienia i ludzkiego bólu. Niesienie krzyża jest synonimem cierpienia. W tym sensie krzyż jest tym, co łączy wszystkich. Pamiętam kilka prostych wersów, które usłyszałem będąc chłopcem i których nigdy nie zapomniałem: "Płacząc krzyż objąłem, który mi niebo wyznaczyło.</p>

<p>Potem patrzyłem, patrzyłem, patrzyłem: wszyscy tu na ziemi krzyż noszą".</p>

<p>Tak, wszyscy nosimy krzyże. Jeśli czasem wydaje się nam, że tylko nam nic nie wychodzi, gdy tymczasem wszystkim innym się powodzi, to tylko dlatego, iż znamy nasz krzyż, nie wiemy natomiast nic o krzyżach innych. Jesteśmy jak chory opisany przez Alessandro Manzoniego, który wierci się w łóżku, uważając, że jest niewygodne, i widzi wokół siebie inne łóżka elegancko posłane i wyglądające na wygodne i wyobraża sobie, że w nich leżałoby się mu wspaniale. Ale gdy udało się mu zamienić łóżka, zaczął czuć także w nowym to jakieś dziury, to jakąś okruszynę, która go kłuje, lub zgrubienie, które go ciśnie.</p>

<p>To nie Jezus przyniósł krzyż na ziemię. On raczej przyniósł sposób... jego noszenia. Nadał sens i nadzieję krzyżowi, objawił, że jeśli nosi się go wraz z Nim, to doprowadzi on do zmartwychwstania i radości.</p>

<p>Ale co zrobić, żeby słowo krzyż zostało właściwie zrozumiane w społeczeństwie takim jak nasze, w którym krzyżowi przeciwstawia się gdzie się tylko można przyjemność, które jest przekonane, że wreszcie zrehabilitowano przyjemność, że oczyszczono ją z niesłusznych zarzutów i potępienia, które na nim ciążyło, które wyśpiewuje hymny ku czci przyjemności, jak w przeszłości czyniono ku czci krzyża? W kulturze, która od przyjemności (hedone po grecku) została nazwana kulturą hedonistyczną i której w mniejszym lub większym stopniu faktycznie stanowimy część, choć w słowach potępiamy ją?</p>

<p>To właśnie jest źródło wielu nieporozumień pomiędzy Kościołem i tak zwaną współczesną kulturą laicką. Możemy przynajmniej spróbować określić, na czym rzeczywiście polega problem i odkryć, że może jest jakiś punkt, który może stać się punktem wyjścia do spokojnego dialogu między wiarą a kulturą na ten temat. Punktem wspólnym jest stwierdzenie, iż w tym życiu przyjemność i cierpienie następują jedno po drugim z regularnością, z jaką podnoszeniu się jednej fali morskiej towarzyszy zagłębienie i pustka, która wciąga rozbitka próbującego dopłynąć do brzegu. Przyjemność i ból łączą się z sobą nierozerwalnie.</p>

<p>Człowiek stara się rozpaczliwie rozdzielić to syjamskie rodzeństwo, odizolować przyjemność od cierpienia. Niekiedy łudzi się, że udało się mu tego dokonać i upojony używaniem zapomina o wszystkim, świętując swoje zwycięstwo. Ale jest to krótkotrwały sukces. Cierpienie czyha tuż tuż, jak upajający napój, który z czasem zmienia się w truciznę: Nie jakieś inne cierpienie, niezależne lub zależne od innych przyczyn, ale cierpienie wypływające z przyjemności.</p>

<p>Same nieuporządkowane pragnienia zwracają się przeciwko nam i są przyczyną cierpień. I to albo nagle, niosąc ze sobą tragiczne konsekwencje, albo powoli, jako że nie trwają długo i rodzą przesyt oraz nudę. Poucza nas o tym lektura prasy codziennej, jeśli potrafimy ją odczytać. Prawda ta została także ukazana na tysiąc sposobów w literaturze i sztuce. "Coś gorzkiego wypływa z każdej przyjemności i zasmuca nas nawet pośród radości" - napisał pogański poeta Lukrecjusz.</p>

<p>Przyjemność, jeśli stanowi cel sam w sobie, jest złudna, ponieważ obiecuje to, czego nie może dać. Zanim się jej posmakuje, zdaje się ofiarowywać niekończącą się i wieczną radość, ale gdy jest po wszystkim zostaje się z pustymi rękami. Jak przepiękny kwiat na obrazku, który gdyby został zerwany, szybko usechłby, lub jakaś rzecz, która olśniewa na wystawie, lecz gdy się ją już kupi i włoży, szybko się niszczy i nie pociąga.</p>

<p>Kościół mówi, że ma odpowiedź na ten prawdziwy dramat ludzkiej egzystencji, a jest ona następująca. Od samego początku człowiek dzięki swej wolności dokonał wyboru, który łączy radość wyłącznie z rzeczami widzialnymi, które otrzymał, żeby dążył do cieszenia się niekończącym się Dobrem, którym jest Bóg.</p>

<p>Bóg pozwolił, aby następstwem przyjemności wybranej wbrew prawu Bożemu i symbolizowanej przez Adama i Ewę, którzy skosztowali zakazanego owocu, były cierpienie i śmierć widziane raczej jako lekarstwo niż jako kara. Aby człowiek, popuściwszy całkowicie wodze swego egoizmu i instynktów, nie zniszczył całkowicie siebie oraz swych bliźnich. (Dzisiaj widzimy jaśniej niż w przeszłości, że za sprawą narkotyków i dewiacji seksualnych można zniszczyć własne życie goniąc za chwilową przyjemnością!). Widzimy więc, jak przez to nieodłącznym towarzyszem przyjemności jest cierpienie.</p>

<p>Chrystus przerwał te pęta. "On to zamiast radości, którą Mu obiecywano, przecierpiał krzyż" (Hbr 12,2). Postąpił więc odwrotnie od Adama, od każdego człowieka. Powstając z martwych zapoczątkował nowy rodzaj przyjemności, która nie poprzedza cierpienia jako jego przyczyna; ale następuje po nim jako jego owoc, przyjemności, której źródłem i nadzieją na to, że nie skończy się nawet w chwili śmierci, jest krzyż.</p>

<p>Nie chodzi tu tylko o przyjemności czysto duchowe, ale o każdą godziwą przyjemność, także o przyjemność, jakiej doświadczają mężczyzna i kobieta, kiedy ofiarowują się sobie, kiedy poczynają życie i widzą, jak dorastają ich dzieci i wnuki, przyjemność, jaką daje sztuka i zdolność tworzenia, piękno, przyjaźń, szczęśliwie ukończona praca. Każda radość.</p>

<p>Pomiędzy przyjemnością następującą po ofierze i wypełnieniu obowiązków a przyjemnością, która je poprzedza lub usuwa, jest taka sama różnica jak między pięknymi wakacjami, jakimi się cieszymy po trudzie i po wcześniejszym uiszczeniu za nie należności a wakacjami, na które wyjechało się niezasłużenie i ciągle się pamięta, że trzeba jeszcze za nie zapłacić.</p>

<p>Co więc należy zrobić? Nie chodzi tu o poszukiwanie cierpienia, ale o przyjęcie nowym duchem cierpienia już obecnego w naszym życiu. Możemy zrobić z krzyżem to samo, co wiatr z żaglem. Jeżeli żagiel przyjmie wiatr z właściwej strony, napełni go i sprawi, że łódź pomknie lekko po falach; jeśli jednak żagiel ustawi się pod wiatr, to może on złamać maszt i przewrócić łódź. Krzyż wzięty właściwie będzie nas niósł, wzięty źle - przygniecie nas.</p>

<p>Nie powinniśmy trwonić naszych cierpień. A robimy to, gdy opowiadamy o nich na prawo i lewo, bez żadnej potrzeby lub żadnego pożytku, uskarżając się nieustannie na nasze dolegliwości każdemu, kto tylko chce nas słuchać. To nie jest noszenie krzyża, ale wkładanie go na ramiona innych. Powinniśmy raczej zazdrośnie chronić nawet najdrobniejsze cierpienia jako tajemnice między nami a Bogiem, aby nie straciły dla Niego swego aromatu.</p>

<p>Umiejętność cierpienia w milczeniu jest jedną z rzeczy, które najbardziej się przyczyniają do utrzymania pokoju i harmonii w rodzinie, w małżeństwie lub we wspólnocie religijnej. Jeden z dawnych ojców pustyni mawiał: "Choćby nie wiem jak wielkie były twoje cierpienia, twoim zwycięstwem nad nimi jest milczenie".</p>

<p>Musimy także wyciągnąć drugi wniosek z tego, co powiedzieliśmy, że jako chrześcijanie nie powinniśmy się bać przyjemności, kiedy towarzyszy jej wypełnianie własnych obowiązków. Są osoby, które boją się przyjemności. Wydaje się im, że popełniają grzech, gdy oddają się im z radością. Jest to niekiedy owoc wypaczonej edukacji religijnej, do czego czasem także my, księża, przyczynialiśmy się w przeszłości naszą moralnością i kaznodziejstwem.</p>

<p>Czytamy w Piśmie świętym słowa, które nigdy nie zostały odwołane, choć znajdują się w Starym Testamencie:</p>

<p><I>"Nuże więc! W weselu chleb swój spożywaj <br>
i w radości pij swoje wino!<br>
Używaj życia z niewiast, którąś ukochał" (Koh 9,7-9).</I></p>

<p>Także przyjemność pochodzi od Boga, a On nie jest zazdrosny o to, co sam stworzył, jeżeli "jest spożywane z dziękczynieniem" (1 Tm 4,4). Nauczmy się więc przyjmować również radości, które są w naszym życiu, i dziękować za nie Bogu, zamiast wciąż uskarżać się na nasze krzyże. Często umiejętność cieszenia się i rozkoszowania rzeczami dobrymi jest najlepszym sposobem dania satysfakcji i sprawienia radości mężowi lub żonie, dzieciom, tym, którzy żyją obok nas. Spróbujmy z Bożą pomocą wprowadzić to w czyn w tym tygodniu.</p>
<p>
<b>[ <a href="#Top">Powrót</a> ]</b>
</p>


<h2><a name="A33">14 niedz. zwykła</a></h2>
<h4>XIV. niedziela zwykła</h4>

<h5>Pokora</h5>

<h5>Czytania: Za 9,9-10; Rz 8,9.11-13; Mt 11,25-30</h5>

<p>W Ewangelii usłyszeliśmy Jezusa wypowiadającego te słowa: </p>

<p><I>"Weźcie moje jarzmo na siebie <br>
i uczcie się ode Mnie, bo jestem cichy i pokorny sercem, <br>
a znajdziecie ukojenie dla dusz waszych".</I></p>

<p>Jezus mówi nam więc, abyśmy naśladowali Jego pokorę. Muszę wyznać, że pewnego razu chciałem w związku z tym zrobić Jezusowi wyrzut. Zastanawiałem się, w czym była widoczna pokora Jezusa. Przeglądając Ewangelie nie znajdziemy Jego choćby najmniejszego przyznania się do winy ani gdy rozmawiał z ludźmi, ani gdy rozmawiał z Ojcem. Mógł powiedzieć, zwracając się do wrogów: "Kto z was udowodni Mi grzech?" (J 8,46). Nazywał siebie Nauczycielem i Panem, mówił, że był przed Abrahamem, Mojżeszem, Jonaszem, Salomonem, nazywa nawet błogosławionymi oczy, które Go oglądały. Gdzież więc jest pokora Jezusa, że może mówić: "Uczcie się ode Mnie, bo jestem pokorny"?</p>

<p>Odkrywamy tu bardzo ważną rzecz dotyczącą pokory. Ona nie polega zasadniczo na byciu małym i ubogim, ponieważ ktoś może być równocześnie niepozorny i arogancki. Nie polega też na czuciu się małym i bez wartości, gdyż to może być również skutek kompleksu niższości lub złego obrazu samego siebie i prowadzić do depresji i do cierpiętnictwa, nie zaś do pokory. Ani nawet na ogłaszaniu się małym, bo wielu twierdzi, że nic nie znaczą, nie wierząc jednak tak naprawdę w to, co mówią lub dlatego, iż ten sposób mówienia (zwany 'understatement') stanowi część ich kultury. (Gdyby pokora polegała na tym, to Anglicy i Japończycy byliby dwoma najpokorniejszymi narodami na ziemi! ).</p>

<p>Pokora nie polega więc zasadniczo na byciu małym lub na czuciu się małym albo na deklarowaniu się małym. Na czym więc polega? Na stawaniu się małym i na stawaniu się małym z miłości, z chęci służenia i wywyższania innych. Taka była pokora Jezusa. On, istniejąc w postaci Bożej, ogołocił samego siebie z wszystkiego i uniżył samego siebie przyjąwszy postać sługi, aby nas zbawić. Ma więc całkowitą rację, gdy mówi: "Uczcie się ode Mnie, bo jestem pokorny".</p>

<p>Prawdziwie pokorny jest tylko Bóg, ponieważ z powodu zajmowanej pozycji nie może wznieść się ponad siebie (niczego bowiem nie ma nad Nim!). Może jedynie zejść, uniżyć się. I to właśnie czyni cały czas: stwarzając świat uniża się; udzielając Pismu świętemu natchnienia czyni jak ojciec, który dostosowuje się do poziomu dziecka, żeby nauczyć je mówić; we Wcieleniu schodzi, w Eucharystii schodzi. Historia zbawienia jest historią zstąpień i uniżania się Boga.</p>

<p>Idea ta fascynowała świętego Franciszka z Asyżu, który zwykł był wołać: "Patrzcie, bracia, na pokorę Boga!" i zwracając się do Boga mówił: ,Jesteś pokorą!". Dlatego w "Pieśni słonecznej" uczynił z wody symbol pokory: "Pochwalony bądź, Panie mój, przez siostrę wodę, która jest bardzo pożyteczna i pokorna, i cenna, i czysta". Woda jest pokorna, ponieważ rozdaje siebie, zawsze schodzi aż do osiągnięcia najniższego punktu. Woda wybiera dla siebie zawsze ostatnie miejsce! W przeciwieństwie do pary, która zawsze dąży do góry i dlatego słusznie jest łączona z pychą.</p>

<p>Niektórzy nawet oskarżali Jezusową Ewangelię o to, że wprowadziła na świat zarazę pokory i dlatego przeciwstawiali jej pragnienie potęgi (Nietzsche). Widzieliśmy w naszym wieku owoce tego odwrócenia pojęć. Pokora nie tylko nie poniża człowieka, ale czyni go prawdziwym, autentycznym.</p>

<p>Pokora jest prawdą. Interesująca jest jedna rzecz: słowo człowiek (homo) jest spokrewnione ze słowem pokora ('humilitas'), oba bowiem pochodzą od humus, czyli ziemia. Pokorny to ten, kto chodzi po ziemi, kto twardo trzyma się ziemi, kto nie daje kierować sobą przez modę, nie wbija się pychę z powodu pochwał. Stale powtarza sobie jak święty Paweł: "Cóż masz, czego byś nie otrzymał? A jeśliś otrzymał, to czemu się chełpisz, tak jakbyś nie otrzymał?".</p>

<p>Musimy jednak przyznać, iż pokora nie jest dla nas czymś naturalnym. Owszem, podoba się nam, ale u innych, nie u nas. Mówi się, że ponad siedemdziesiąt pięć procent ludzkiego ciała stanowi woda; ja jednak mówię, iż ponad siedemdziesiąt pięć procent ludzkiego ducha to pycha i próżność. Zrobimy wszystko, byle się tylko wybić.</p>

<p>Psychologia uznaje dzisiaj wartość terapeutyczną pokory. Psycholog C. G. Jung w jednej ze swoich książek pisze, że wszyscy pacjenci w pewnym wieku, którzy zwrócili się do niego, cierpieli z powodu czegoś, co można by określić brakiem pokory, i nie wracali do zdrowia dopóki nie zaczęli ponownie czuć respektu wobec rzeczywistości o wiele większej od nich, to znaczy póki nie odzyskali pokory.</p>

<p>Musimy więc uniżać się, celowo się upokarzać, zaniechać aspirowania do wielkich rzeczy? Nie. Pewnego dnia Jezus powiedział do swoich uczniów: ,jeśli kto chce być pierwszym, niech będzie ostatnim ze wszystkich i sługą wszystkich" (Mk 9,35) i także wówczas jako przykład podał samego siebie dodając: "Na wzór Syna Człowieczego, który nie przyszedł, aby Mu służono, lecz aby służyć" (Mt 20,28).</p>

<p>Jeśli kto chcę być pierwszy, może wybijać się i wyróżniać w życiu. Tym, co zmienia się wraz z Ewangelią, jest sposób realizacji tych naturalnych aspiracji. Nie polega on na wywyźszaniu się ponad innych, na uczynieniu z nich niewolników lub wielbicieli, ale na wywyższaniu innych służąc im i pomagając im wzrastać. Tak jak czyni dobry rodzic, który nie pragnie wywyższać się, ale chce, by jego dzieci wzrastały i stały się nawet większe od niego.</p>

<p>Dzięki takiemu postępowaniu nie ma jednego zwycięzcy i przegranych, ale wzrastają wszyscy. Nieludzkie współzawodnictwo zastąpiła solidarność. Takie postępowanie jest bardziej godne człowieka. Pokora nie oznacza więc bezwarunkowego ukorzenia się, nieodpowiadania na niesprawiedliwości. Człowiek prawdziwie pokorny potrafi również walczyć za prawdę, ponieważ sam jest wolny. Prawdziwie wielkoduszni i odważni są tylko święci. Iluż z nas tłumacząc się, że nie chcą być deptani, nie zauważa, że wciąż depcze innych!</p>

<p>Właśnie w dzisiejszej Ewangelii Jezus rzuca światło na najcenniejszy owoc pokory. Ona bowiem umożliwia przyjęcie Bożego objawienia, przygotowuje do uwierzenia. Mówi:</p>

<p><I>"Wysławiam Cię, Ojcze, Panie nieba i ziemi, że zakryłeś te rzeczy przed mądrymi i roztropnymi, a objawiłeś je prostaczkom". </I></p>

<p>Czyżby Ewangelia była wrogo nastawiona do mądrości i roztropności i wolała głupotę? Nie, tutaj prostaczkowie nie są przeciwieństwem roztropnych, lecz pysznych. Ewangelia nie potępia mądrości, lecz pychę. Ale czy tego samego nie czynimy także my? Komu chętnie powierzamy nasze tajemnice: osobie butnej, czy też osobie dyskretnej, pokornej, umiejącej słuchać i milczeć? Pycha psuje nawet najpiękniejsze rzeczy. Także inteligencja i piękno fizyczne bez skromności tracą swój urok i wystawiają osobę bardziej na pośmiewisko niż na podziw.</p>

<p>Skoro pokora jest tak piękna, to musimy zrobić wszystko, żeby stać się pokorniejsi. Środkiem, który może nam pomóc we wzrastaniu w pokorze, jest umiejętność przyjmowania uwag innych na nasz temat, bez popadania natychmiast albo w depresję, albo wstrzymując się z kontratakiem, zanim nie ocenimy, czy uwaga była słuszna, czy też nie. Nie można stać się pokornym, jeśli nie potrafi się przyjąć upokorzeń.</p>

<p>Nic lepiej nie pomaga ostudzić gniewu i wrogości jak szczery akt pokory. Alessandro Manzoni ukazał to w scenie, w której ojciec Krzysztof udał się prosić o przebaczenie rodzinę osoby, którą zabił w pojedynku przed wstąpieniem do zakonu. Cała zgromadzona rodzina była pełna buty, żeby uczynić akt brata jeszcze bardziej upokarzającym. Wszyscy stali dumni i gotowi wziąć odwet: Gdy ujrzeli brata, który ze wzrokiem wbitym w ziemię prosił wszystkich o przebaczenie, po kolei te wyniosłe twarze pochylały się i zaczęli się wstydzić własnej hardości: Na koniec pośród powszechnego wzruszenia wszyscy skupili się wokół zakonnika i prześcigali się w okazywaniu mu szacunku.</p>

<p>Podobnie dzieje się w przypadku małych spraw. Wyciągnięcie ręki lub uśmiechnięcie się po kłótni między mężem a żoną; przeprosiny między kolegami z pracy, a nawet pomiędzy politycznymi przeciwnikami, oczyszczają atmosferę, usuwają wszelkie urazy, czynią wszystko prostszym. Prawdziwym zwycięzcą jest ten, kto wyprzedził drugiego w pokorze, nie zaś ten, kto dał się wyprzedzić.</p>

<p>Przypomnijmy sobie, aby dodać sobie otuchy, słowa Jezusa, który obiecuje pokój i pokrzepienie temu, kto pójdzie za Nim drogą pokory:</p>

<p><I>"Uczcie się ode Mnie, bo jestem cichy i pokorny sercem, a znajdziecie ukojenie dla dusz waszych".</I></p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A34">15 niedz. zwykła</a></h2>
<h4>XV. niedziela zwykła</h4>

<h5>Pomówmy o ekologii</h5>

<h5>Czytania: Iz 55,10-11; Rz 8,18-23; Mt 13,1-23</h5>

<p>Tym razem musimy więcej czasu poświęcić treści czytań, ponieważ przesłanie, które chcą nam przedstawić, nie wypływa, jak w innych przypadkach, z pojedynczego zdania, ale z całości.</p>

<p>W pierwszym czytaniu mówi się o słowie Bożym jako o deszczu zstępującym z nieba i nie powracającym tam dopóki nie nawodni i nie użyźni ziemi i nie zapewni urodzaju, tak iż ziemia wydaje nasienie siewcy i chleb jedzącemu.</p>

<p>W drugim czytaniu święty Paweł mówi, iż cale stworzenie jęczy i wzdycha z powodu zepsucia, któremu człowiek je poddał, "w nadziei, że również i ono zostanie wyzwolone".</p>

<p>W Ewangelii ponownie mowa jest o słowie Bożym, tym razem jako o ziarnie, które pada to na kamienie, to na ciernie, to na ziemię żyzną.</p>

<p>W tle, jak widać, zawsze obecna jest natura, stworzenie, jego fenomeny i jego elementy. To wszystko znajduje swój poetycki wyraz w psalmie responsoryjnym. Słuchając go także my skłaniamy się do spojrzenia na naturę oczami pełnymi zachwytu i do wielbienia Stwórcy:</p>

<p><I>"Nawiedziłeś i nawodniłeś ziemię, <br>
wzbogaciłeś ją obficie.<br>
Strumień Boży wezbrany od wody, <br>
przygotowałeś im zboże.</I></p>

<p><I>I tak uprawiłeś ziemię:<br>
nawodniłeś jej bruzdy, wyrównałeś jej skiby, <br>
spulchniłeś ją deszczami, pobłogosławiłeś płodom. <br>
Rok uwieńczyłeś swymi dobrami<br>
gdzie przejdziesz, wzbudzasz urodzaje.</I></p>

<p><I>Stepowe pastwiska są pełne rosy, <br>
a wzgórza przepasane weselem. <br>
Łąki się stoją trzodami,<br>
doliny okrywają się zbożem,<br>
razem śpiewają i wznoszą okrzyki radości".</I></p>

<p>Stwarza nam to okazję, by powiedzieć kilka słów o ważnym i aktualnym temacie ekologii. Są dwa sposoby mówienia o niej i o szacunku wobec stworzenia: jeden wychodzący od człowieka i drugi wychodzący od Boga. W pierwszym w centrum jest człowiek. W tym przypadku rzeczy nie interesują nas same w sobie, ale odnośnie do człowieka: jakie nieodwracalne szkody przyniosłoby życiu ludzkiemu wyczerpanie się lub zanieczyszczenie powietrza, wody lub zniknięcie niektórych gatunków zwierząt. Jest to ekologia, którą można zreasumować w zdaniu: "Uratujmy naturę, a natura uratuje nas".</p>

<p>Jest to dobra, ale powierzchowna ekologia. Interesy ludzkie zmieniają się w zależności od narodu i położenia geograficznego i trudno, żeby wszyscy byli zgodni. Wystarczy podać przykład sławnej dziury ozonowej. Zorientowaliśmy się, że freon niszczy ochronną warstwę ozonową i chcemy położyć kres lodówkom, farbom w aerozolu i innym rzeczom zawierającym ten gaz. Ale kraje rozwijające się, które dopiero teraz zaczynają wprowadzać te udogodnienia, odpowiadają nam, i dusznie, że zbyt wygodne jest wymaganie od nich wyrzeczeń, skoro my od dawna już się zabezpieczyliśmy.</p>

<p>Dlatego trzeba znaleźć dla ekologii solidniejszy fundament. A taki może dać jedynie religia. Wiara uczy nas, że musimy szanować stworzenie nie tylko z powodu naszych egoistycznych interesów, aby nie szkodzić nam samym, ale dlatego że stworzenie nie jest nasze, lecz Boga, jest arcydziełem Ducha Bożego, który powołał je i nieustannie powołuje z chaosu, aby stało się kosmosem, czyli rzeczą piękną, harmonijną, doskonalą.</p>

<p>To prawda, iż na początku Bóg powiedział do człowieka, aby czynił sobie ziemię poddaną, ale w zgodzie z Jego wolą, jako administrator, nie zaś jako władca absolutny. Polecił mu, by uprawial i doglądal ogrodu (Rdz 2,15). Człowiek więc jest stróżem, nie zaś panem ziemi. Pomiędzy nim a rzeczami zachodzi bardziej relacja solidarności i braterstwa niż dominacji. Wszyscy mamy tego samego Stwórcę, jesteśmy różnymi obrazami tego samego malarza. Dobrze zrozumiał to święty Franciszek z Asyżu, który nazywał bratem lub siostrą wszystkie stworzenia: słońce, księżyc, kwiaty, ziemię, wodę.</p>

<p>Ten sposób stawania wobec natury natchniony przez wiarę jest nie tylko poetycki, ale może również determinować postawy prawdziwie nowe i ekologiczne także w nowoczesnym ujęciu. Mówi się, że święty Franciszek napominał braci, którzy szli obcinać gałęzie, żeby nie uszkodzili pnia, aby drzewo mogło się odrodzić i ponownie zazielenić; ogrodnik zaś miał pozostawiać małą część terenu, aby również kwiaty i warzywa miały gdzie rosnąć; zbierał owady z drogi, żeby przechodnie ich nie rozdeptali; zimą zanosił miód pszczołom, by nie zginęły z głodu. "Nazywał braćmi wszelkie zwierzęta, choć szczególną sympatią darzył te najpokorniejsze i najbezbronniejsze".</p>

<p>Słusznie Jan Paweł II ogłosił Biedaczynę z Asyżu patronem ekologów. Święty Franciszek swoim wyborem dobrowolnego i radosnego ubóstwa mobilizuje nas do powrotu do prostszego i bardziej umiarkowanego sposobu życia, tak aby ekologia nie była ideą czysto teologiczną. On zwykł był mawiać: "Nigdy nie byłem złodziejem jałmużny". Mówił bowiem, że zbieranie jałmużny ponad to, co konieczne, jest okradaniem innych biednych. My możemy nauczyć się od niego nie być złodziejami rzeczy.</p>

<p>Stajemy się złodziejami rzeczy (drewna, papieru, wody), jeśli marnotrawimy zasoby ziemi, ponieważ to wszystko, czego używamy ponad konieczny poziom, kradniemy innym. Choćby następnemu pokoleniu, które odczuje dramatyczny ich brak. Kiedy wyrzucamy kartkę papieru musimy pamiętać, że niedzielne wydanie wielkiej gazety samych tylko Stanach Zjednoczonych kosztuje ziemię siedemdziesiąt hektarów lasów!</p>

<p>Ekologia duchowa uczy nas wychodzić poza wyłączną ochronę przyrody i jej poszanowanie. Uczy nas również jednoczyć się ze stworzeniem w głoszeniu chwały Boga i czuć się wśród stworzeń jak dyrygent pośród ogromnego chóru.</p>

<p>Uczy nas także czynić z nich drabinę, dzięki której wzniesiemy się i poznamy Boga. "Głupi - mówi Pismo święte - już z natury są wszyscy ludzie, którzy z dóbr widzialnych nie poznali</p>

<p>Twórcy... Jeśli urzeczeni ich pięknem wzięli je za bóstwa - winni byli poznać, o ile wspanialszy jest ich Władca, który je stworzył... Bo z wielkości i piękna stworzeń poznaje się przez podobieństwo ich Stwórcę" (Mdr 13,1-5).</p>

<p>Bóg napisał dwie księgi: Pismo święte i stworzenie; jedna uczyniona jest ze słów, druga z rzeczy. Ta druga księga jest otwarta dla każdego, wszyscy bowiem, nawet analfabeci, mogą ją czytać. Dlatego tak często Biblia posługuje się fenomenami i elementami natury, aby pouczyć nas o prawdach duchowych. Mówi nam o słowie Bożym posługując się obrazem wody i deszczu, Ducha Świętego przedstawia nam za pomocą wiatru i ognia, o Bogu zaś mówi porównując Go do skały...</p>

<p>Lato jest już w pełni, jest czas wakacji. To; o czym mówimy, może nam pomóc przeżyć wakacje w inny, piękniejszy i zdrowszy sposób. Najlepszym sposobem, żeby wzmocnić ciało i ducha nie jest spędzanie całych dni na plażach ściśnięci jak śledzie, a noce w zatłoczonych nocnych klubach i dyskotekach, kontynuując tylko w innym miejscu to samo sztuczne i chaotyczne życie, jakie się prowadzi przez resztę roku w mieście. Musimy raczej poszukiwać kontaktu z naturą, chwil, w których poczujemy się w głębokiej harmonii z nią i z wszystkimi rzeczami. Niewiarygodna jest siła, z jaką kontakt z naturą może pomóc nam odnaleźć nas samych i naszą wewnętrzną równowagę.</p>

<p>Musimy nauczyć się kontemplować. Medytacja jest bowiem wielkim sprzymierzeńcem ekologii. Pozwala nam cieszyć się rzeczami bez potrzeby posiadania ich i odbierania ich innym. Jeżeli ktoś jest właścicielem jeziora albo parku to ogradza go drutem kolczastym i jedynie on sam może się nim cieszyć. W kontemplacji natomiast tysiące ludzi mogą równocześnie cieszyć się tym samym jeziorem lub parkiem, nie odbierając niczego innym. Posiadanie odbiera, kontemplacja pomnaża.</p>

<p>Jezus często kontemplował przyrodę. "Popatrzcie, mówił, na lilie polne, popatrzcie na ptaki niebieskie; popatrzcie na pola, jak bieleją na żniwo..." Jego przypowieści są dowodem miłości, z jaką kontemplował rzeczy. Istniała jakieś tajemnicza nić porozumienia między Nim a przyrodą. Wyjaśnia to lepiej od wielu naukowych wywodów cuda Jezusa. To tak jakby natura na Jego przejście zawiesiła swoje prawa i zrobiła wyjątki, jak wtedy, gdy przybywa przyjaciel. Ktoś następująco wyjaśnił cud wody zamienionej w wino: "W Kanie woda ujrzala swego Stwórcę i... zaczerwieniła się".</p>

<p>Nie pozostaje mi nic innego, jak życzyć wam udanych wakacji!</p>
<p>
<b>[ <a href="#Top">Powrót</a> ]</b>
</p>


<h2><a name="A35">16 niedz. zwykła</a></h2>
<h4>XVI. niedziela zwykła</h4>

<h5>Duch Święty uczy nas modlić się</h5>

<h5>Czytania: Mdr 12,13.16-19; Rz 8,26-27; Mt 13,24-43</h5>

<p>Wiele mówi się dzisiaj - w tym naszym społeczeństwie niezadowolonym ze wszystkich zdobyczy technicznych i ze swego konsumizmu - o powrocie 'sacrum' i o nowej potrzebie kontaktu z absolutem. Modlitwa jest znakiem rozpoznawczym tego poszukiwania. Nawet świeckie tygodniki traktujące o kulturze i sprawach bieżących poświęcają wiele miejsca temu fenomenowi.</p>

<p>W dzisiejszych czytaniach znajdujemy tekst świętego Pawła, który pozwala nam spojrzeć na temat modlitwy z lepszej perspektywy:</p>

<p><I>"Podobnie także Duch przychodzi z pomocą naszej słabości. Gdy bowiem nie umiemy się modlić tak jak trzeba, sam Duch przyczynia się za nami w błaganiach, których nie można wyrazić słowami. Ten zaś, który przenika serca, zna zamiar Ducha, wie, że przyczynia się za świętymi zgodnie z wolą Bożą".</I></p>

<p>Gdybyśmy potrafili odkryć, co mówi Duch swymi błaganiami, których nie można wyrazić słowami, odkrylibyśmy tajemnicę modlitwy. Wierzę, że jest to możliwe. Albowiem Duch, który modli się w nas w tajemnicy i bez zgiełku słów, jest tym samym Duchem, który modlił się otwarcie w Piśmie świętym. On, który natchnął Pismo święte, natchnął również modlitwy, które czytamy w Biblii. W pewnym sensie możemy powiedzieć, iż nie ma nic wyraźniej wyrażonego od tych błagań Ducha; których nie można wyrazić słowami.</p>

<p>Chrześcijanin więc, aby nauczyć się modlić, musi udać się do szkoły modlitwy zawartej w Biblii. Nie mogąc zatrzymać się na wszystkich modlitwach w niej umieszczonych (modlitwa Abrahama, Mojżesza, proroków, psalmy...), przejdźmy od razu do najważniejszej ze wszystkich, czyli do modlitwy Jezusowej. Jeżeli odkryjemy, jak Duch Święty modlił się w Jezusie, to odkryjemy tym samym, jak dzisiaj modli się w nas (lub jak pragnie, abyśmy się modlili), bo On kontynuuje w nas modlitwę Chrystusa. Modlitwa chrześcijanina nie jest niczym innym, jak falą modlitwy Jezusa, przemierzającą wieki i rozszerzającą się od głowy na członki.</p>

<p>Wiemy, jak modlił się Jezus. Wszystkie Jego modlitwy zaczynają się od synowskiego okrzyku 'Abba', Ojcze! i znajdują w nim źródło. Tak wtedy, gdy radował się w Duchu Świętym, jak i wtedy, gdy konał w Ogrodzie Oliwnym, słowa 'Abba', Ojcze! były na Jego ustach. "Dziękuję Ci, Ojcze; Ojcze, jeśli to możliwe niech Mnie ominie ten kielich; Ojcze, w Twoje ręce powierzam ducha mojego".</p>

<p>Kiedy Duch przychodzi do nas, przedłuża ten synowski okrzyk:</p>

<p><I>"Bóg wysłał do serc naszych Ducha Syna swego, który woła: 'Abba', Ojcze!" (Ga 4,6).</I></p>

<p>Modlitwa chrześcijańska jest wołaniem lub dialogiem syna z ojcem. Jest więc wolna, pełna ufności, pozbawiona kompleksów. Nie ma mowy o służalczości, którą ludzie zwykle łączą ze słowem modlitwa, co stało się przyczyną, że Fryderyk Nietzsche powiedział: "Modlenie się jest poniżające".</p>

<p>Duch Święty napełnia wierzącego uczuciem, że jest umiłowanym synem Bożym. Czasem przybiera to formy niespodziewanego Bożego objawienia. Dana osoba postrzega wówczas Boga jako kogoś wielkiego, wszechmocnego, ale mimo to jak swego tatusia, jako swego. Nie boi się Go więc i nie jest już skrępowana. "Ojcze nasz, któryś jest w niebie": w niebie, to znaczy najwyższy, wspaniały, ale nasz Ojciec. "Wierzę w Boga Ojca wszechmogącego", mówimy w Credo. Wszechmocny, ale Ojciec; Ojciec, ale wszechmogący. Bóg postrzegany jest równocześnie jako ktoś bardzo odległy i zarazem bardzo bliski, transcendentny, ale i wyrozumiały.</p>

<p>Uczucie to zwykle tak silne nie trwa jednak długo. Szybko nadchodzi czas, w którym chrześcijanin mówi "Ojcze nasz!", nie czując nic szczególnego, mając nawet wrażenie, że wola na próżno. Jest to chwila przypomnienia sobie, że nie modlimy się sami, iż Duch Święty modli się w nas, "ten zaś, który przenika serca, zna zamiar Ducha". Im mniej okrzyk ten daje wypowiadającemu go, tym szczęśliwszy jest Ojciec niebieski, który go słucha, ponieważ jest wyrazem czystej wiary i pełnego powierzenia się Mu.</p>

<p>Jesteśmy wówczas jak ów słynny muzyk (chodzi o Beethovena - przyp. autora), który trach stopniowo duch. Nie dyszał już dźwięku nut, które pisak niemniej jednak nadal komponował. Kiedy po raz pierwszy została wykonana Dziewiąta Symfonia, która jest jego arcydziełem, i publiczność zgotowała mu huraganowy aplauz, któryś z muzyków orkiestry musiał pociągnąć go za połę marynarki, aby się odwrócił i podziękował. Nic bowiem nie słyszał. Ale głuchota zamiast zgasić jego muzykę, uczyniła ją czystszą. Tak często czyni oschłość z naszą modlitwą.</p>

<p>Bardzo dobrą wiadomością, jaką otrzymujemy po pobycie w szkole modlitwy Pisma świętego jest to, iż modlitwa została nam podarowana, że jest w nas. Nie musimy jej wymyślać ani nawet uczyć się, przynajmniej na początku; została nam bowiem dana za darmo, sprezentowana. Otrzymaliśmy samo źródło modlitwy, ponieważ jest nim Duch Święty, a przez chrzest Duch Święty został rozlany w naszych sercach (por. Rz 5,5). Chrześcijanin otrzymał nie tylko przykazanie, żeby się modlić, ale również dar, możliwość modlenia się. Modlitwa bardziej niż nakazem jest łaską.</p>

<p>Jest więc w nas tajemnicza żyła modlitwy, którą musimy odkryć. Pewnego razu znalazłem się w afrykańskiej wiosce, do której tę odrobinę błotnistej wody kobiety przynosiły na głowie w nędznych pojemnikach ze źródła odległego o wiele kilometrów. Ktoś, kto miał dar wyczuwania wody pod powierzchnią ziemi, powiedział, że dokładnie pod wioską przepływa podziemny strumień. Misjonarze wykopali studnię. Tego wieczoru miano usunąć ostatnią warstwę ziemi i miało się okazać, czy rzeczywiście jest tam woda. Była! Było to niewiarygodne święto z bębnami, które trwało całą noc. Wydawało się, że to cud. Ta woda, której od zawsze szukano daleko, była tam, pod ich domami, czysta i świeża!</p>

<p>Myślę, że to samo dzieje się z modlitwą. Są ludzie, którzy idą daleko, aby nauczyć się modlić, do najdziwniejszych miejsc i nauczycieli, aż na Daleki Wschód. I pomyśleć, że modlitwę, jeśli są ochrzczeni i wierzą w Chrystusa, mają "pod domem"! Wystarczyłoby uwolnić serce od hałasu, od rozwiązłości i frenetycznego aktywizmu, jak oczyszcza się źródło z mułu i śmieci, które je zatamowały, aby mogło znowu wytrysnąć.</p>

<p>Zdolność modlenia się w Duchu Świętym jest naszym wielkim bogactwem. Wielu chrześcijan, nawet tych zaangażowanych, doświadcza swej bezsilności wobec pokus i niemożności dostosowania się do wysokich wymagań ewangelicznej moralności. Dochodzą więc do wniosku, że nie dadzą rady, że niemożliwe jest całkowite życie Ewangelią.</p>

<p>W pewnym sensie mają rację. Rzeczywiście, o własnych siłach nie da się uniknąć grzechu, potrzeba łaski, ale również łaska - jak wiemy - jest darmowa i nie można jej sobie wysłużyć. Co należy więc robić: zacząć rozpaczać, poddać się? Nie, mówi sobór trydencki: "Bóg, dając ci łaskę, poleca ci robić co możesz i prosić o to, czego sam nie możesz osiągnąć".</p>

<p>Modlitwa jest oddechem duszy. Tak jak temu, kto bliski jest omdlenia lub przygotowuje się do wielkiego wysiłku fizycznego mówi się, żeby wziął kilka głębokich oddechów, tak temu, komu grozi upadek w pokusach lub jest bliski poddania się z powodu trudności i zmęczenia trzeba polecać modlitwę, namawiać go do wzięcia głębokich oddechów modlitwy.</p>

<p>Pewnego razu mówiłem o modlitwie do lekarzy dużego szpitala i zacząłem właśnie tak. "Kiedy my, pacjenci, przychodzimy do was, drodzy lekarze, zwykle mówicie nam: &#171;Proszę oddychać, proszę wziąć głęboki oddech&#187;. Teraz ja powtarzam wam to samo: &#171;Weźcie kilka głębokich oddechów. Wciągnijcie je w płuca, ma się rozumieć w płuca duszy. Kilka oddechów modlitwy&#187;".</p>

<p>Wiele osób może zaświadczyć, że ich życie zmieniło się od chwili, w której postanowiły umieścić czas na modlitwę w swoim porządku dnia, odgradzając ten czas w swojej agendzie jakby drutem kolczastym, aby bronić go przed innymi obowiązkami.</p>

<p>Kilka lat temu spędziłem nieco czasu w małej pustelni mojego zakonu. Często przychodziła tam pięcioletnia dziewczynka, której rodzina mieszkała nieopodal. Kiedy widziała jakiegoś zakonnika modlącego się w chórze podchodziła do niego, przyglądała się mu w milczeniu, potem składając ręce mówiła stanowczo: "Naucz mnie modlić się!" (a raczej mówiła "nauc"). My możemy zrobić to samo. Możemy zwrócić się do Ducha Świętego i powiedzieć Mu z ufnością: "Duchu Święty, naucz mnie modlić się! A raczej módl się we mnie twymi błaganiami, których nie da się wyrazić słowami!".</p>
<p>
<b>[ <a href="#Top">Powrót</a> ]</b>
</p>


<h2><a name="A36">17 niedz. zwykła</a></h2>
<h4>XVII. niedziela zwykła</h4>

<h5>Ukryty skarb i drogocenna perła</h5>

<h5>Czytania: 1 Krl 3,5.7-12; Rz 8,28-30; Mt 13,44-52</h5>

<p>Ewangelia z dzisiejszej niedzieli zawiera dwie miniprzypowieści, zawierające się w jednym wersecie, ale o ogromnej doniosłości. Pierwsza jest następująca:</p>

<p><I>"Królestwo niebieskie podobne jest do skarbu ukrytego w roli. Znalazł go pewien człowiek i ukrył ponownie. Z radości poszedł, sprzedał wszystko, co miał, i kupił tę rolę".</I></p>

<p>Dotąd Jezus posługiwał się obrazami z życia rolników. Teraz sięgnął po porównania z dziedziny handlu, tak żeby zrozumiała go także druga duża kategoria ludzi, jaką byli kupcy. Powiedział więc:</p>

<p><I>"Królestwo niebieskie podobne jest do kupca, poszukującego pięknych pereł. Gdy znalazł jedną drogocenną perłę, poszedł, sprzedał wszystko, co miał, i kupił ją".</I></p>

<p>Istnieje ryzyko, że te dwie przypowieści mogą być mylnie wzięte za dwie sympatyczne scenki rodzajowe. Tymczasem są to dwa donośne dźwięki trąb, które, jeżeli zrozumie się ich znaczenie, nie pozostawią człowieka w spokoju przez resztę życia. Co chciał powiedzieć Jezus? Mniej więcej to, że wybiła już decydująca godzina historii, że na ziemi pojawiło się królestwo Boże! Czyli konkretnie co takiego? To, czego oczekiwali patriarchowie, to, czego pragnęli ujrzeć prorocy i królowie, lecz nie dane im było zobaczyć, czyli Boga przychodzącego zbawić swój lud, wykupić z niewoli grzechu i śmierci i złączyć go z sobą.</p>

<p>Jezus w innym miejscu nazywa to Ewangelią, dobrą nowiną, wieścią od dawna oczekiwaną: "Czas się wypełnił i bliskie jest królestwo Boże. Nawracajcie się i wierzcie w Ewangelię". Konkretnie chodzi o Niego, o Jego przyjście na ziemię. Ukrytym skarbem, drogocenną perłą nie jest w gruncie rzeczy nikt inny tylko sam Jezus.</p>

<p>To tak jakby Jezus chciał przez te przypowieści powiedzieć: zbawienie przyszło do was w sposób darmowy, z Bożej inicjatywy, poweźmijcie decyzję, pochwyćcie je, nie dajcie mu umknąć. Jest to czas podejmowania decyzji. Zdarza się czasem, że na witrynach luksusowych sklepów wiszą ogłoszenia: "Specjalna oferta. Pośpieszcie się. Czas promocji ograniczony!", i ludzie tłoczą się, żeby nie stracić okazji. (Potem często okazuje się, że zniżka była tylko pozorna).</p>

<p>Przychodzi mi na myśl to, co stało się w dzień, w którym zakończyła się wojna. W mieście partyzanci lub wojska sprzymierzonych, nie pamiętam już dokładnie kto, otworzyli magazyny z zapasami pozostawionymi przez Niemców. Wieść o tym lotem błyskawicy obiegła całą okolicę i wszyscy zbiegli się, żeby zaczerpnąć coś z tych Bożych darów. Jedni nieśli ubrania, drudzy kosze pełne żywności.</p>

<p>Myślę, że Jezus tymi dwoma przypowieściami chciał stworzyć podobny klimat. Jakby chciał powiedzieć: "Biegnijcie póki jest czas! Czeka na was skarb, drogocenna perła. Nie przegapcie okazji". Tylko w przypadku Jezusa stawka jest nieskończenie ważniejsza. Gra się o wszystko. Królestwo jest jedyną rzeczą, która może nas wybawić od największego życiowego ryzyka, jakim jest błąd w ocenie motywu, dla którego jesteśmy na tym świecie.</p>

<p>Żyjemy w społeczeństwie, które żyje... ubezpieczeniami. Ubezpieczamy się przeciwko wszystkiemu. W pewnych krajach stało się to wręcz rodzajem manii. Ubezpiecza się nawet od złej pogody podczas wakacji. Pośród wszelkich ubezpieczeń najważniejsze i najczęstsze jest ubezpieczenie na życie. Jest to dobra rzecz i nie chcę podważać jej wartości. Ale zastanówmy się przez chwilę: komu służy takie ubezpieczenie i od czego nas zabezpiecza? Od śmierci? Z pewnością nie! Zapewnia, że w przypadku śmierci ktoś otrzyma odszkodowanie. (A wiadomo, na jakie niebezpieczeństwa narażone są osoby ubezpieczone, a mianowicie, że ktoś może być kuszony, żeby przyspieszyć ich śmierć albo przynajmniej jej pragnie, żeby móc podjąć ubezpieczenie).</p>

<p>Także królestwo niebieskie jest rodzajem ubezpieczenia na życie, zabezpieczającym przed śmiercią, ubezpieczeniem rzeczywistym, które służy nie tylko temu, kto pozostaje, ale również temu, kto odchodzi, kto umiera. "Kto we Mnie wierzy, choćby i umarł, żyć będzie" - mówi Jezus. Wiemy, iż nie są to słowa bez pokrycia. Piotr wierzył w Niego i teraz żyje pełniej niż wtedy, gdy żył i łowił ryby w jeziorze; Paweł uwierzył w Niego i żyje. Czy jest ktoś, kto wątpi, że Paweł apostoł żyje? Nawet jeśli nie wierzy w niebo i raj, niech przyjrzy się ziemi. Któryż z dawno żyjących ludzi jest bardziej żywy, częściej czytany i badany przez nas? Św. Franciszek z Asyżu uwierzył w Niego i żyje. Myślę, że nie trzeba nawet wspominać o Matce Jezusa, Maryi, która uwierzyła i żyje. Żyje w sercach milionów osób, które nazywają Ją błogosławioną, żyje w niezliczonych dziełach sztuki, których była inspiracją.</p>

<p>Zrozumiały staje się więc radykalny wymóg, jaki tego typu transakcja pociąga za sobą, wymóg sprzedania wszystkiego, pozbycia się wszystkiego. Innymi słowy wymóg bycia gotowym, jeśli okaże się to konieczne, na każde poświęcenie. Nie żeby uiścić cenę skarbu i perły, bo one ze swej definicji są bezcenne, ale by być ich godnym. Nie można bowiem prowadzić podwójnej gry lub jak mówi Jezus służyć dwóm panom. Umieszczenie na tej samej płaszczyźnie dwóch różnych skarbów, nawet gdyby, jak mówi Jezus, chodziło o własne oko i życie, oznaczałoby pogardzanie Nim, zdradzenie Go.</p>

<p>W księdze Pieśni nad pieśniami mówi się, że "jeśliby kto oddał za miłość całe bogactwo swego domu, pogardzą nim tylko" (Pnp 8,7). To znaczy nic by jeszcze nie dał, tak bardzo bowiem miłość przewyższa bogactwa. I skoro odnosi się to do każdego rodzaju miłości, także do miłości ludzkiej, to nieskończenie bardziej odnosi się to do miłości, która nigdy się nie skończy, która będzie pełna, całkowita.</p>

<p>Wyznam, że prawie boję się wyjaśniać te dwie Jezusowe przypowieści. Rodzą one bowiem w słuchaczu straszliwą odpowiedzialność. Teraz już wiesz, wiadomość o istnieniu skarbu i perły dotarła także do ciebie. Godzina powzięcia decyzji wybiła również dla ciebie, słuchaczu, oraz naturalnie dla mnie, który o tym mówiłem. Od ciebie zależy, czy będziesz tracił czas pozwalając, żeby życie ci umknęło, czy zrobisz coś na poważnie.</p>

<p>W związku z tym chciałbym zwrócić uwagę na sprawę przeoczoną przez obie przypowieści. W każdej z nich są w rzeczywistości dwie postacie: jedna widoczna, która idzie, sprzedaje, kupuje, i druga ukryta, domyślna. Postacią domyślną jest poprzedni właściciel, który nie zorientował się, że na jego polu jest skarb i sprzedał je pierwszemu nabywcy, który złożył mu ofertę. Jest to mężczyzna lub kobieta, która posiadała drogocenną perłę i nie domyślając się jej wartości odsprzedała ją pierwszemu lepszemu kupcowi, może nawet za kolekcję fałszywych pereł, za świecidełka.</p>

<p>Pytanie, które musimy sobie postawić, jest proste: do której z tych postaci jesteśmy podobni? Odpowiedź nie przynosi nam chluby. My, ludzie ze starego świata - Włosi, Francuzi, Hiszpanie i tak dalej - jesteśmy w obu przypowieściach starymi właścicielami. Jesteśmy głupim rolnikiem i nierozważnym kupcem. Nasze było pole ze skarbem, nasza była drogocenna perła. Znaliśmy Chrystusa, mieliśmy wiarę, nasze były obietnice, nasze królestwo Boże.</p>

<p>Ale oprócz coraz bardziej topniejącej mniejszości wyzbyliśmy się naszej wiary. Jeden zamienił ją na ideologię; drugi na pieniądze, trzeci na lenistwo, jeszcze inny zrezygnował z nich ze względu na modę, bo dobrze jest teraz uchodzić za agnostyków, ludzi wyższych ponad te sprawy, jak się to mówi, za ludzi idących za modą. Także my tak jak Ezaw sprzedaliśmy za talerz soczewicy przywilej pierworództwa lub jesteśmy na najlepszej drodze, żeby to zrobić. W żadnym razie nie jesteśmy gotowi wyzbyć się wszystkiego, byle tylko nie stracić Boga i wiary! Nie potrafimy nawet dać godziny naszego czasu, żeby pójść w niedzielę i odświeżyć naszą wiarę przez kontakt ze słowem Bożym i ciałem Chrystusa!</p>

<p>Dla wielu ochrzczonych ostatnią życiową troską jest królestwo Boże. Mówią o tym czasem nawet z ostentacją: "Bóg, Kościół, wiara? Nie interesują mnie, całkiem dobrze żyje się mi bez nich, bez problemu mogę z nich zrezygnować!". Jakże niebezpieczna jest ta postawa! A jeśli Ewangelia rzeczywiście ma rację? Co wówczas zrobisz?</p>

<p>Nie chcę jednak zakończyć w tak minorowym tonie, nie podawszy słuchaczom także tym razem motywów nadziei. Powracając do przypowieści zauważamy jedną rzecz. Nie mówi się w nich: "Człowiek poszedł, sprzedał wszystko, co miał, i udał się na poszukiwanie ukrytego skarbu". Wiemy, jak wszystko kończy się, gdy taki jest początek. Traci się to, co się miało, i nie znajduje żadnego skarbu. Jest to pogoń za iluzjami, wizjami.</p>

<p>Nie, czytamy natomiast: człowiek znalazł skarb, dlatego sprzedał wszystko, co posiadał, aby go zdobyć. Trzeba innymi słowy znaleźć skarb, aby mieć siły i radość ze sprzedania wszystkiego. Trzeba więc najpierw spotkać Jezusa, ale w sposób nowy, osobisty, pełen przekonania. Trzeba odkryć Go jako przyjaciela i odkupiciela. Potem z łatwością sprzedamy wszystko. Uczynimy to z radością, jak ów znalazca, o którym wspomina Ewangelia.</p>
<p>
<b>[ <a href="#Top">Powrót</a> ]</b>
</p>


<h2><a name="A37">18 niedz. zwykła</a></h2>
<h4>XVIII. niedziela zwykła</h4>

<h5>"Jedli wszyscy do sytości"</h5>

<h5>Czytania: Iz 55,1-3a; Rz 8,35.37-39; Mt 14,13-21</h5>

<p>Jestem pewien, że wielokrotnie słuchając wyjaśnień Ewangelii słyszeliście o Ewangeliach synoptycznych, o synopsie Ewangelii. Tym razem mamy okazję, żeby wyjaśnić o co chodzi, aby nikt z was nie czuł się wyłączony lub zakłopotany, gdy słyszy te nieco trudne słowa.</p>

<p>Synopsa jest słowem pochodzącym z greckiego i oznacza po prostu ogólny przegląd, objęcie wielu rzeczy jednym spojrzeniem. Gdy chodzi o przymiotnik synoptyczny sami musimy dojść do jego znaczenia: optyczny, jak wiemy odnosi się do widzenia, a syn znaczy tyle co z, razem. Synoptyczny oznacza więc rzecz, którą można zestawić z inną i patrzeć na nie razem.</p>

<p>W zależności, czy dany fragment znajduje się w tylko w jednej Ewangelii, czy w dwóch lub trzech, a nawet w czterech, to stronica, na której będzie przytoczony, będzie miała jedną, dwie, trzy lub cztery kolumny. Jeżeli poszukamy w jakiejś synopsie dzisiejszej Ewangelii mówiącej o rozmnożeniu chleba, to znajdziemy stronicę z czterema kolumnami, co będzie oznaczać, że wszystkie Ewangelie mówią o nim. Jest to jednak wyjątek. Zwykle są tylko trzy, nie zaś cztery kolumny. Teraz postaram się wyjaśnić wam dlaczego.</p>

<p>Jezus nic nie napisał za swojego życia. Jedynie mówił, nauczał, działał. Po Jego śmierci apostołowie i ich współpracownicy zebrali to, co każdy o Nim zapamiętał, aby przekazać to tym, którzy stopniowo nawracali się. Dokładnie zbadali, jak mówi święty Łukasz, wszystko od pierwszych chwil i opisali po kolei, aby każdy mógł się przekonać o całkowitej pewności nauk, których mu udzielono (por. Łk 1,1-4).</p>

<p>Kościół uznał za autentyczne i godne wiary tylko cztery opowiadania, które weszły do kanonu Pisma świętego (kolejne słowo, którego nie można zapomnieć!). Kanon Pisma świętego jest oficjalnym spisem ksiąg, o których mówi się, że zostały napisane pod natchnieniem Bożym, a tym samym są normatywem. Chodzi o Ewangelie napisane przez Mateusza, Marka, Łukasza i Jana.</p>

<p>Inne opowieści o życiu Jezusa nazywane są apokryfami (ostatnie słowo, które proszę, byście zapamiętali), czyli księgami nie autentycznymi, nie uznanymi oficjalnie. Zawierają w większości ciekawostki i legendy, podczas gdy Kościół nie miał zamiaru przekazywać nam legend o Jezusie, lecz fakty, aby, jak mówił Łukasz, każdy mógł się przekonać o całkowitej pewności nauk, których mu udzielono.</p>

<p>Istnieje więc tylko jedna Ewangelia, która dotarła do nas w czterech wersjach lub czterech różnych opowiadaniach. Każdy z ewangelistów odzwierciedlając to samo nauczanie i działanie Jezusa położył jednak nacisk na inne fakty niż pozostali ewangeliści, dokonał wyboru; dokonał inspirowany i kierowany przez Ducha Świętego pierwszej autentycznej interpretacji tych faktów.</p>

<p>Trzech spośród czterech ewangelistów - to znaczy Mateusz, Marek i Łukasz - jest bardzo do siebie podobnych, mają wiele wspólnego materiału, choć nie jest on zawsze ułożony w tej samej kolejności. Dlatego więc, że ich Ewangelie można ułożyć paralelnie, są one nazywane Ewangeliami synoptycznymi. Czwarta Ewangelia według świętego Jana napisana o wiele później odzwierciedla bardziej zaawansowaną fazę refleksji na temat osoby i nauczania Jezusa i nie da się jej przyłączyć do Ewangelii synoptycznych. Oto dlaczego synopsa ewangeliczna zawiera zwykle tylko trzy kolumny.</p>

<p>Przejdźmy teraz do wydarzenia z dzisiejszej Ewangelii, do rozmnożenia chleba. Pewnego dnia Jezus oddalił się w łodzi na miejsce pustynne gdzieś nad brzegiem morza galilejskiego. Kiedy jednak wysiadł ujrzał wielki tłum, który na Niego czekał.</p>

<p><I>"Zlitował się nad nimi i uzdrowił ich chorych".</I></p>

<p>Mówił im o królestwie Bożym. Tymczasem nastał wieczór. Apostołowie radzili Mu, żeby odprawił tłumy, aby udali się okolicznych wsi i kupili sobie żywność; przypominają niektórych zakrystianów, którzy pokasłując dają znać księdzu głoszącemu kazanie, że byłby już najwyższy czas kończyć... Chcieliby, krótko mówiąc, żeby Jezus powiedział ludziom coś w rodzaju "Msza skończona, idźcie w pokoju".</p>

<p>Jezus jednak zaskoczył ich, mówiąc im tak, żeby wszyscy usłyszeli: "Wy dajcie im jeść!". "Nie mamy tu nic, odpowiedzieli Mu zmieszani, prócz pięciu chlebów i dwóch ryb". Jezus kazał im, by mu to przynieśli. Poprosił ludzi, by usiedli. Wziął pięć chlebów i dwie ryby, pomodlił się, podziękował Ojcu, potem kazał rozdać wszystko tłumom.</p>

<p><I>"Jedli wszyscy do sytości, i zebrano z tego, co pozostało, dwanaście pełnych koszy ułomków".</I></p>

<p>Było tam pięć tysięcy mężczyzn, nie licząc, jak mówi Ewangelia, kobiet i dzieci. (Nie dlatego, że kobiety i dzieci nie jedli lub nie liczyli się, ale dlatego, iż według ówczesnej mentalności stanowili część rodziny, którą reprezentował mężczyzna). Był to najradośniejszy piknik w historii świata!</p>

<p>Co mówi nam ta Ewangelia? Po pierwsze, że Jezus troszczy się i lituje nad całym człowiekiem, nad jego duszą i ciałem. Duszom rozdziela słowa, ciałom udziela uzdrowienia i pożywienia. Spytacie: czemu więc nie robi tego także teraz? Dlaczego nie rozmnoży chleba dla milionów głodujących na ziemi?</p>

<p>Odpowiem wam, że Jezus wciąż, również teraz, rozmnaża pięć chlebów i dwie ryby! Czyni to na skalę światową. Rozejrzyjmy się. Będąc na wsi w ten letni czas pomyślmy o łanach zbóż, które jeszcze kilka tygodni temu pokrywały nasze wzgórza, a teraz napełniają nasze spichlerze. Będąc nad morzem przypatrzmy się rybakom, którzy wyciągają na brzeg swoje sieci pełne ryb. Zasiano "pięć" ziaren, teraz zbiera się ich setki. Także ryby wciąż mnożą się w morzach.</p>

<p>Czyż także to nie jest cudowne rozmnożenie? Ale dlatego, że następuje ono co roku, przywykliśmy do tego, traktujemy je jako coś oczywistego. Za coś naturalnego, mówimy. Nie potrafimy się już tym zdumiewać, dostrzegać cudowności tego wszystkiego. 'Assueta vilescunt', mawiali starożytni: rzeczy zwyczajne powszednieją.</p>

<p>Czy może udało się komuś wyjaśnić naukowo, dlaczego to wszystko się dzieje, czemu ziarno, które wpadło w ziemię, obumiera, wypuszcza kiełek, przebija ziemię, rośnie i dojrzewa w słońcu? Wiemy jak to zachodzi, ale nie znamy ostatecznego powodu. Kto rozkazuje naturze, by robiła to wszystko z tak niewiarygodną regularnością?</p>

<p>Nie chcę przez to umieścić na tej samej płaszczyźnie cudów dokonanych przez Jezusa i tych "cudów" naturalnych. Chcę tylko powiedzieć, że jedne potwierdzają drugie. Dla tego, kto patrzy oczyma wiary, Bóg nie jest mniej obecny w tym rozmnożeniu chlebów i ryb, niż w Jezusowym rozmnożeniu. A nawet Jezus zrobił to nadzwyczajne rozmnożenie właśnie po to, żeby pomóc nam dostrzec cud zwyczajnego rozmnożenia chlebów, które następuje co roku na naszych oczach.</p>

<p>Powiecie mi, że to wyjaśnienie nie daje odpowiedzi na najważniejsze pytanie: dlaczego, mimo tego, tylu ludziom wciąż brakuje chleba? Myślę, iż Ewangelia o rozmnożeniu chleba zawiera pewien szczegół, który może pomóc nam znaleźć odpowiedź. Jezus nie strzelił palcami i nie pojawiły się chleby i ryby, jak za dotknięciem czarodziejskiej różdżki. Spytał co mają, zachęcił do podzielenia się tą odrobiną, którą posiadali: pięcioma chlebami i dwoma rybami.</p>

<p>To samo czyni dzisiaj. Prosi, byśmy wspólnie używali zasobów ziemi. Powszechnie wiadomo, że nasza ziemia może urodzić tyle, że byłaby w stanie wykarmić o wiele więcej miliardów ludzi niż teraz. Jak można oskarżać Boga, iż nie daje wszystkim wystarczająco dużo chleba, skoro każdego roku niszczymy miliony ton żywności, którą nazywamy nadwyżką, byle nie spadły ceny? Rozwiązanie leży w sprawiedliwszym rozdziale żywności, w większej solidarności.</p>

<p>Wiem, że nie jest to proste. Jest bowiem mania zbrojeń, są nieodpowiedzialni rządzący, którzy przyczyniają się do utrzymywania się głodu w wielu krajach. Ale część odpowiedzialności spada także na kraje bogate. My jesteśmy teraz tą anonimową osobą (chłopcem, według ewangelistów), która ma pięć chlebów i dwie ryby. Tylko że my trzymamy je kurczowo przy sobie i dalecy jesteśmy od dania ich, żeby zostały rozdzielone wśród wszystkich.</p>

<p>Na koniec ostatnia uwaga, na szczęście dodająca otuchy. Sposób, w jaki opisane jest ("wziąwszy pięć chlebów i dwie ryby, spojrzał w niebo, odmówił błogosławieństwo i połamawszy chleby dał je uczniom") rozmnożenie chlebów i ryb zwraca nasze myśli ku innemu rozmnożeniu chleba, którym jest ciało Chrystusa. Dlatego najstarsze obrazy przedstawiające Eucharystię ukazują kosz z pięcioma chlebami z dwoma rybami po bokach, jak choćby mozaika odkryta w Tabdze w Ziemi Świętej w kościele wzniesionym na miejscu rozmnożenia chleba lub na słynnym fresku z katakumb Pryscylli.</p>

<p>Zresztą także to, co robimy teraz, jest rozmnażaniem chleba: chleba słowa Bożego. Cudu tym razem dokonuje telewizja. Ja połamałem chleb słowa, a telewizja pomnożyła moje słowa, tak że ponad pięć tysięcy ludzi także dzisiejszego wieczoru jadło i nasyciło się.</p>

<p>Teraz czeka was pewne zadanie: musicie zebrać pozostałe ułomki, sprawić, by słowo dotarło również do tych, którzy nie słuchali go z wami i nie uczestniczyli w uczcie. Musicie stać się przekaźnikami i świadkami przesłania. Dziękuję wam za dotychczasową współpracę. I nie zapomnijcie trzech nowych słów, których się dzisiaj nauczyliśmy: Ewangelie synoptyczne, kanon Pisma świętego, apokryfy.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A38">19 niedz. zwykła</a></h2>
<h4>XIX. niedziela zwykła</h4>

<h5>Łódź była miotana falami</h5>

<h5>Czytania: 1 Krl 19,9a.11-13; Rz 9,1-5; Mt 14,22-33</h5>

<p>Ostatnim razem pozostawiliśmy Jezusa i Jego uczniów w nastroju wielkiej radości. Jezus dopiero co rozmnożył chleb i ryby; wszyscy jedli i nasycili się. Był to - jak wtedy zauważyłem - najniezwyklejszy piknik w historii. Entuzjazm ludzi wobec Jezusa był tak wielki, że niektórzy chcieli nawet obwołać Go królem.</p>

<p>Wspaniałą sprawą byłoby więc pozostać tam dłużej, by nacieszyć się atmosferą. Jezus jednak (i tu dotykamy już dzisiejszej Ewangelii) przynaglił uczniów, żeby wsiedli do łodzi i wyprzedzili Go na drugi brzeg. Nie chciał, aby spoczęli na laurach i zapomnieli o drodze, jaka ich czeka. On w tym czasie odprawił tłum. Nieco wcześniej to apostołowie radzili Jezusowi, by odprawił tłum, ale ich nie posłuchał, chciał najpierw nakarmić ludzi. Teraz, gdy byli syci, mógł ich odprawić w pokoju.</p>

<p>Gdy to uczynił sam udał się na górę, by się modlić. Zapadła noc. Na jeziorze zaczął dąć silny wiatr i łódź apostołów była miotana przez fale. Około północy Jezus krocząc po wodzie przyszedł do nich. Piotr chcąc się upewnić, że to On, powiedział: ,Jeśli to Ty jesteś, każ mi przyjść do siebie po wodzie". W tak poważnej sprawie Piotr nie chciał postępować samowolnie, nic chciał wystawiać Boga na próbę, i dotąd postępował dobrze.</p>

<p>Jezus mu rzekł: "Przyjdź!". Wyszedł więc z łodzi i szedł po wodzie ku Jezusowi. Nikt nie wie, co zaszło w pewnym momencie w jego wnętrzu. Jedno wiemy, iż wiatr zaczął napawać go strachem i począł tonąć. Zdążył jednak zawołać do Jezusa: "Panie, ratuj mnie!". Jezus wyciągnął rękę i wyciągnął go mówiąc: "Czemu zwątpiłeś, małej wiary?". Wówczas wszyscy wprawieni w zdumienie zawołali do Jezusa: "Prawdziwie jesteś Synem Bożym".</p>

<p>Dotąd fakty. Ale fakty ewangeliczne nie zostały spisane jedynie po to, żeby był opowiadane, ale by były wciąż na nowo przeżywane. Ten, kto ich słucha, jest za każdym razem zapraszany do zagłębienia się w ewangeliczną stronicę, do stania się z widza aktorem, stroną w sprawie. Taka jest różnica między Ewangelią a każdą inną książką na świecie. Ewangelia jest księgą żywą, a nie martwą.</p>

<p>Pierwotny Kościół daje nam tego przykład. Sposób, w jaki wydarzenie to zostało przedstawione ukazuje, że wspólnota chrześcijańska wczuła się w historię, potraktowała ją jak swoją. Owego wieczoru Jezus po odprawieniu tłumów wszedł sam na górę, by się modlić; teraz pożegnawszy się ze swoimi uczniami wstąpił do nieba, gdzie żyje, modląc się i wstawiając za swoimi. Owego wieczoru popchnął barkę na jezioro; teraz kieruje Kościół na szerokie morze świata. Wówczas zerwał się silny przeciwny wiatr; teraz Kościół doznaje pierwszych prześladowań.</p>

<p>W tej nowej sytuacji, o czym mówiło chrześcijanom wspomnienie tamtej nocy? O tym, że Jezus nie jest daleko, iż jest obecny, że zawsze można na Niego liczyć. Ze również teraz poleca swoim uczniom, żeby szli ku Niemu krocząc po wodzie, czyli szli pośród fal tego świata, opierając się jedynie na wierze.</p>

<p>Nie zawsze będzie to zadanie łatwe, nie braknie chwil ciemności. Będą się zastanawiać, czy Jezus nie był zjawą, czy to, czym żyli, oraz ich wiara w Niego nie były jedynie iluzją, pomyłką. Ale to, co spotkało Piotra, przypominało im, że Jezus nie opuści ich nigdy. Ostatecznie próba sprawi, że -ich wiara stanie się czystsza, da męczennikom siłę do ponownego głoszenia - tym razem przed wrogimi im sędziami i trybunałami - że Jezus Chrystus jest prawdziwie Synem Bożym.</p>

<p>Jak już mówiłem, również my jesteśmy zaproszeni, by uczynić to samo. Mamy obejrzeć nasze życie osobiste przez pryzmat tego, co się stało. Ileż to razy nasze życie można by przyrównać do barki "miotanej falami, bo wiatr był przeciwny". Łodzią w trudnościach może być nasze małżeństwo, praca, zdrowie... Przeciwnym wiatrem może być wrogość i niezrozumienie drugich, brak szczęścia, trudność w znalezieniu pracy lub domu.</p>

<p>Może na początku z odwagą stawialiśmy czoło trudnościom, zdecydowani nie utracić wiary, ufni w Boga. Przez pewien czas również my kroczyliśmy po wodzie, to znaczy polegaliśmy wyłącznie na Bożej pomocy. Ale później, w miarę jak doświadczenia stawały się coraz dłuższe i cięższe, nadszedł moment, w którym pomyśleliśmy, że nie sprostamy trudnościom, że zatoniemy. Zwątpiliśmy.</p>

<p>Jest to chwila, by poczuć słowa, które Jezus wypowiedział wówczas do apostołów, jakby były skierowane osobiście do nas: </p>

<p><I>"Odwagi! Ja jestem, nie bójcie się".</I></p>

<p>Odwagi! Zrobiłem małe poszukiwanie dotyczące tego okrzyku i odkryłem, że występuje on w Ewangeliach i w całym Nowym Testamencie zawsze i wyłącznie na ustach Jezusa:</p>

<p>"Odwagi synu! Odpuszczają ci się twoje grzechy". "Odwagi córko! Twoja wiara cię ocaliła". "Odwagi: Jam zwyciężył świat".</p>

<p>"Odwagi - powiedział Jezus do Pawła ukazując się mu nocą trzeba bowiem, żebyś i w Rzymie świadczył o Mnie" (Dz 23,11). Jest tylko jeden wyjątek, ale także tutaj sprawa dotyczy Jezusa.</p>

<p>Było to wtedy, gdy powiedziano niewidomemu w Jerychu: Odwagi, wstań, woła cię [Jezus]!</p>

<p>Odwaga jest słowem bardzo lubianym przez obecnego papieża, który często go używa, gdy przemawia do ludzi. W języku włoskim odwaga ('coraggio') pochodzi od słowa serce i oznacza według słownika naturalną lub zaszczepioną przez przykłady innych siłę ducha, która pozwala stawiać czoło sytuacjom drastycznym, trudnym, upokarzającym, nawet śmierci, bez rezygnowania z najszlachetniejszych przymiotów ludzkiej natury.</p>

<p>Znane są słowa, którymi don Abbondio w Narzeczonych usprawiedliwiał swój strach i tchórzostwo: "Jeśli ktoś nie ma odwagi, nie może sobie jej dodać". To właśnie przekonanie z Ewangelią w ręku musimy zdezawuować. Jeśli ktoś nie ma odwagi, może sobie jej dodać! Jak? Wierząc w Boga, modląc się, opierając się na Chrystusowych obietnicach. Mówiąc lub wołając do samego siebie: "Bóg istnieje i to mi wystarczy!".</p>

<p>Ileż to razy mówimy sobie: "Odwagi, zobaczysz, że wszystko pójdzie dobrze!". Ale jesteśmy jak trzciny kołysane przez wiatr, które mówią innym trzcinom, by nie drżały na wietrze! Nasze słowa niczego nie zmieniają, są tylko słowami. Inaczej jest, kiedy to Jezus mówi: odwagi! On zwyciężył świat, miał wystarczająco dużo odwagi także za nas. Dlatego nie mówi po prostu odwagi!, lecz: "Odwagi! Ja jestem!". Ja, Syn Boży, ten, który poznał, co to cierpienie, ciemność, śmierć. Na ustach Jezusa słowo odwaga jest słowem skutecznym, które dokonuje tego, co oznacza, daje to, czego wymaga.</p>

<p>Powiedział ktoś, że odwaga oparta na wierze w Boga i modlitwie jest wymówką, ucieczką od swoich możliwości i od odpowiedzialności. Zrzuceniem na Boga naszych obowiązków. Jest to teza dająca się wyczuć w znanej sztuce Bertolta Brechta "Matka Courage i jej dzieci". Bohaterką sztuki dziejącej się w Niemczech w okresie wojny trzydziestoletniej jest kobieta z ludu nazywana z powodu swego zdecydowania i przedsiębiorczości Matką Courage.</p>

<p>Dramat kończy się następującą sceną. W środku nocy wojska cesarskie po zabiciu straży zbliżają się do protestanckiego miasta Halle, by je spalić. Na przedmieściach miasta rodzina wieśniaków, u których zatrzymała się Matka Courage ze swoją niemą córką Kattrin, wiedziała, że nie może zrobić nic innego, jak tylko modlić się, aby uratować miasto od zagłady. "Nie możemy uczynić nic innego - mówili do dziewczyny - aby zatrzymać krew, która wkrótce popłynie. Choć nie umiesz mówić, przynajmniej módl się. Nikt cię nie słyszy, ale On cię usłyszy". Ale Kattrin zamiast modlić się wdrapała się na dach domu i zaczęła rozpaczliwie bić w bęben, aż zobaczyła, jak w mieście zapalają się światła i zrozumiała, że mieszkańcy obudzili się i wstali. Została zabita przez żołnierzy, ale miasto się uratowało.</p>

<p>Zawarta w tej sztuce krytyka (typowa dla marksizmu) uderza w postawę tego, kto chciałby stać z założonymi rękami, czekając, aż Bóg zrobi wszystko za niego. Nie jest to prawdziwa wiara i autentyczna modlitwa, która jest czymś całkowicie odwrotnym od pasywności, rezygnacji. Jezus pozwolił, żeby apostołowie wiosłowali pod wiatr przez całą noc i użyli wszystkich swych sił zanim im pomógł.</p>

<p>Są sytuacje w życiu, o czym dobrze wiemy, w których nawet determinacja Matki Courage i jej dzieci nic by nie pomogła. Ewangelia mówi nam, że także w tych przypadkach, kiedy po ludzku sądząc nic się nie da już zrobić, zawsze możemy zawołać jak Piotr, gdy zaczął tonąć: "Panie, ratuj mnie!".</p>

<p>Chciałbym zakończyć to rozważanie słowem Bożym, które czytamy u Izajasza:</p>

<p><I>"Bóg dodaje mocy zmęczonemu <br>
i pomnaża siły omdlałego. <br>
Chłopcy się męczą i nużą, <br>
chwieją się słabnąc młodzieńcy,<br>
lecz ci, co zaufali Panu, odzyskują siły, <br>
otrzymują skrzydła jak orły:<br>
biegną bez zmęczenia,<br>
bez znużenia idą" (Iz 40,29-31 ).</I></p>

<p>Wielu doświadczyło prawdziwości tych słów. Jeżeli również ty jesteś jednym z tych zmęczonych i znużonych, spróbuj zaufać Panu ze wszystkich sił, a i ty, zobaczysz, otrzymasz skrzydła orła.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A39">20 niedz. zwykła</a></h2>
<h4>XX. niedziela zwykła</h4>

<h5>Niewiasta kananejska, czyli dlaczego Bóg nie wysłuchuje naszych modlitw</h5>

<h5>Czytania: Iz 56,1.6-7; Rz 11,13-15.29-32; Mt 15,21-28</h5>

<p>Tę ewangeliczną stronicę, którą podaje nam dzisiejsza liturgia, możemy zatytułować następująco: "Jak kiedyś pewna niewiasta pokonała Jezusa swoją wiarą".</p>

<p>Przyjrzyjmy się z bliska przebiegowi wydarzenia. Jezus podczas tej samej podróży, kiedy rozmnożył chleb i chodził po wodzie, dotarł w okolice Tyru i Sydonu, czyli na tereny zamieszkane przez pogan. (Dzisiaj Tyr i Sydon leżą w Libanie). Wyszła Mu naprzeciw kobieta kananejska, czyli niewiasta pochodząca z ludu, który zamieszkiwał Palestynę przed zdobyciem jej przez Żydów. Krótko mówiąc poganka.</p>

<p>Zaczęła wołać: "Ulituj się nade mną, Panie, Synu Dawida! Moja córka jest ciężko dręczona przez złego ducha". I oto pierwszy zimny prysznic. Jezus, jak jest napisane, "nie odezwał się do niej ani słowem". Nawet apostołowie wstawili się za nią, nie ze względu na kobietę, ale dlatego, że szła za nimi. "Wysłuchaj jej mówili Mu. - Nie słyszysz, jak krzyczy za nami?".</p>

<p>Druga wyraźna odmowa Jezusa:</p>

<p><I>"Jestem posłany tylko do owiec, które poginęły z domu Izraela". </I></p>

<p>Moja misja - chciał powiedzieć Jezus - skierowana jest przede wszystkim do ludu izraelskiego i to on, po swoim nawróceniu i przyjęciu królestwa, zaniesie Ewangelię poganom. Co my zrobilibyśmy w takiej sytuacji? Zapewne odeszlibyśmy obrażeni, zgorszeni, mucząc pod nosem: "Czy tak traktuje ludzi ktoś, kto ogłasza się przyjacielem biednych i cierpiących?". Niewiasta kananejska tak jednak nie postąpiła. Ona była doskonałym przeciwień</p>

<p>stwem osoby drażliwej, która obraża się o byle co. Co zrobiła? Podeszła do Niego, upadła przed Nim i prosiła: "Panie, dopomóż mi!". Odmowa sprawiła, że jeszcze usilniej błagała, czekając. Trzecia twarda odpowiedź:</p>

<p><I>"Niedobrze jest zabrać chleb dzieciom, a rzucić psom".</I></p>

<p>(Dziećmi są potomkowie Abrahama, psami poganie). Każdy po takiej odpowiedzi odszedłby oburzony. Ale nie kobieta kananejska. Ona rośnie z każdym wierszem Ewangelii. Prowadzi rodzaj zawodów w skoku wzwyż. Czy obserwowaliście kiedyś konkurs skoków wzwyż? Po każdym udanym skoku poprzeczka idzie w górę o kilka centymetrów dopóki udaje się zawodnikom zaliczać kolejne wysokości. W wierze zachodzi podobna prawidłowość. Po każdej pokonanej przez nas trudności Bóg podnosi czasem poprzeczkę, czyli powiększa wymagania, domaga się od nas jeszcze trudniejszego aktu wiary. Tak postąpił Jezus z tą niewiastą.</p>

<p>I oto końcowy skok kobiety kananejskiej:</p>

<p><I>"Tak, Panie, lecz i szczenięta jedz z okruszyn, które spadają ze stołów ich panów".</I></p>

<p>Jezus, który dotąd powstrzymywał się z trudem, w końcu nie wytrzymał i zawołał pełen radości, jak kibic po skoku swego ulubionego sportowca, który ustanowił rekord świata:</p>

<p><I>"O, niewiasto, wielka jest twoja wiara! Niech ci się stanie, jak chcesz!"</I></p>

<p>"Od tej chwili, zauważa ewangelista, jej córka była zdrowa". Co stało się jeszcze? Kolejny cud, o wiele większy od uzdrowienia córki. Niewiasta ta uwierzyła, stała się jedną z pierwszych wierzących pochodzących z pogaństwa. Prekursorką wiary chrześcijańskiej. Naszym przodkiem.</p>

<p>Gdyby Jezus wysłuchał jej po pierwszej prośbie, wszystkim, co zyskałaby kobieta, byłoby uwolnienie córki. Życie przebiegałoby z jednym kłopotem mniej. Wszystko zakończyłoby się na tym i na koniec matka i córka zmarłyby nie pozostawiając po sobie śladu. Tymczasem jej wiara wzrosła, oczyściła się do tego stopnia, że Jezus wydał końcowy okrzyk entuzjazmu.</p>

<p>Jezus w Ewangelii był poszukiwaczem wiary bardziej zapalonym niż jakikolwiek poszukiwacz złota. On za swego życia chodził jakby z ukrytym termometrem, którym mierzył wiarę tego, kto się zbliżał do Niego. Dwa razy Jego termometr bliski był pęknięcia. Jeden raz właśnie podczas spotkania z niewiastą kananejską, drugi raz w czasie rozmowy z rzymskim setnikiem, kiedy Jezus zawołał: "U nikogo w Izraelu nie znalazłem tak wielkiej wiary!".</p>

<p>Iluż rzeczy uczy nas ta prosta ewangeliczna historia! Jedną z najgłębszych przyczyn cierpienia są dla wierzącego niewysłuchane modlitwy. Modliliśmy się o coś przez tygodnie, miesiące, może nawet lata. I nic. Bóg zdaje się być głuchy. Niewiasta kananejska jest tuż obok, wyniesiona do roli instruktorki i nauczycielki wytrwałości w modlitwie. Ona wzięła dosłownie, nie znając ich, słowa, które czyta się u Izajasza:</p>

<p><I>"Wy, co przypominacie wszystko Panu, sami nie miejcie wytchnieni;, i Jemu nie dajcie spokoju" (Iz 62,6-7).</I></p>

<p>Ona nie dała spokoju Jezusowi. Kto obserwowałby zachowanie i słowa Jezusa kierowane do tej biednej, zrozpaczonej kobiety, nie mógłby nie dostrzec w nich nieczułości i twardości serca. Jak można tak traktować zatroskaną matkę? Teraz jednak wiemy, co kryło się w Jezusowym sercu, wiemy czemu tak postępował.</p>

<p>Cierpiał, gdy musiał odmawiać, lękał się, że ona zmęczy się i wycofa. Wiedział, iż struna zbyt napięta może pęknąć. Bóg bowiem również staje przed niewiadomą ludzkiej wolności, która rodzi w Nim, jak powiedział Charles Peguy, nadzieję. Jezus miał nadzieję, dlatego na koniec okazał tyle radości. To tak jakby oboje zwyciężyli.</p>

<p>Bóg więc wysłuchuje także wtedy, gdy... nie wysłuchuje. Brak odpowiedzi już jest Jego pomocą. Zwlekając z odpowiedzią Bóg sprawia, że nasze pragnienie rośnie, iż wznioślejszy staje się przedmiot naszej modlitwy, że od rzeczy materialnych przechodzimy do sprawy duchowych, od rzeczy doczesnych do spraw duchowych, od rzeczy małych do dużych. Tym samym może dać nam o wiele więcej ponad to, o co prosiliśmy Go na początku.</p>

<p>Często, kiedy zaczynamy się modlić, przypominamy rolnika, o którym wspomina dawny autor. Otrzymał wiadomość, że przyjmie go sam król. To największa okazja jego życia: będzie mógł osobiście przedłożyć mu swoją prośbę, poprosić o co będzie chciał, pewien, że zostanie wysłuchany. Nadszedł wreszcie wyznaczony dzień, ów dobry człowiek, niesłychanie wzruszony, stanął przed obliczem króla i o co poprosił? O kwintal obornika na swoje pole! To było wszystko, o czym potrafił pomyśleć.</p>

<p>My, jak już mówiłem, postępujemy podobnie odnośnie do Boga. To, o co Go prosimy, w porównaniu z tym, o co moglibyśmy Go poprosić, jest tylko kwintalem nawozów, rzeczami małymi, służącymi krótko, które nawet czasem mogłyby przynieść nam szkodę.</p>

<p>Musimy pamiętać o tej kobiecie kananejskiej. Nieliczne stronice ewangeliczne mają tak częsty odpowiednik w życiu chrześcijanina. Owa niewiasta stała się córką Abrahama, ponieważ zrobiła to samo, co Abraham: uwierzyła. Pozostała anonimowa, nie należy do osób "kanonizowanych" przez Ewangelię, jak Marta i Maria czy inne kobiety. Może lepiej, że tak się stało, bo może pozostać symbolem otwartym dla wszystkich. Wszyscy możemy i musimy być niewiastą kananejską.</p>

<p>Czy wiecie, kto darzył największym podziwem tę kananejską niewiastę? Święty Augustyn. Poświęcił jej trzy swoje mowy i nigdy nie zapominał o niej, kiedy mówił o konieczności wytrwałego modlenia się bez ustanku. Może kobieta ta przypominała mu jego matkę Monikę: Także ona "szła" za Panem przez lata, płacząc i prosząc Go o nawrócenie syna. Nie zniechęcała się żadną odmową. Podążyła za synem aż do Mediolanu. Aż stał się nie tylko chrześcijaninem, ale również biskupem, świętym i doktorem Kościoła. W jednym ze swoich kazań przypomina on słowa Chrystusa:</p>

<p><I>"Proście, a będzie wam dane; szukajcie, a znajdziecie; kołaczcie, a otworzą wam".</I> </p>

<p>i kończy mówiąc: "Tak postąpiła niewiasta kananejska. Prosiła, szukała, kołatała do drzwi i otrzymała. Idźmy za jej przykładem, a i nam otworzą".</p>
<p>
<b>[ <a href="#Top">Powrót</a> ]</b>
</p>


<h2><a name="A40">21 niedz. zwykła</a></h2>
<h4>XXI. niedziela zwykła</h4>

<h5>"A wy za kogo Mnie uważacie"</h5>

<h5>Czytania: Iz 22,19-23; Rz 11,33-36; Mt 16,13-20</h5>

<p>Jest we współczesnej kulturze i społeczeństwie coś, co może pomóc nam w zrozumieniu Ewangelii z dzisiejszej niedzieli, a jest nim sondaż opinii publicznej. Stosuje się go powszechnie, ze wskazaniem szczególnie na świat polityki i handlu.</p>

<p>Także Jezus pewnego dnia przeprowadził takie badanie opinii społecznej; ale jak zobaczymy nie w celach politycznych, lecz edukacyjnych. Jezus, gdy zatrzymał się w okolicy Cezarei Filipowej, czyli w najdalej na północ wysuniętym regionie Izraela, by odpocząć, będąc tylko z apostołami zadał im nieoczekiwane pytanie:</p>

<p><I>"Za kogo ludzie uważają Syna Człowieczego?"</I></p>

<p>Zdaje się, że apostołowie czekali tylko na to, by móc wreszcie przedstawić głosy krążące na Jego temat, a o których zapewne wielokrotnie rozmawiali między sobą. "Jedni, odpowiedzieli, za Jana Chrzciciela, inni za Eliasza, jeszcze inni za Jeremiasza albo za jednego z proroków".</p>

<p>Ale Jezus nie chciał mierzyć poziomu swej popularności łub wskaźników aprobaty u ludzi. Jego cel był inny. Naciskał więc, pytając:</p>

<p><I>"A wy za kogo Mnie uważacie?"</I></p>

<p>To drugie nieoczekiwane pytanie zaskoczyło ich całkowicie. Milczenie i krzyżujące się spojrzenia. Czytamy, że jak po pierwszym pytaniu wszyscy odpowiedzieli chórem, to tym razem czasownik jest w liczbie pojedynczej: "odpowiedział Szymon Piotr":</p>

<p><I>"Ty jesteś Mesjasz, Syn Boga żywego!"</I></p>

<p>Pomiędzy tymi dwoma odpowiedziami jest ogromny przeskok, "nawrócenie". Jeżeli na pierwsze pytanie wystarczyło rozejrzeć się dookoła, posłuchać opinii ludzi, to, by dać odpowiedź na drugie pytanie, trzeba było zajrzeć do własnego wnętrza, wsłuchać się uważnie w inny głos, który nie pochodził od ciała i krwi, ale od Ojca, który jest w niebie. Piotr otrzymał oświecenie z wysoka.</p>

<p>Jest to, według Ewangelii, pierwsze jasne stwierdzenie prawdziwej tożsamości Jezusa z Nazaretu. Pierwsze publiczne wyznanie wiary w Chrystusa! Wyobraźmy sobie ślad pozostawiony na wodzie przez wspaniały statek. Rozszerza się on w miarę jak statek posuwa się do przodu, aż w końcu ginie w oddali. Ale zaczyna się w małym punkcie, którym jest dziób statku. Podobnie jest z wiarą w Jezusa Chrystusa. Jest ona takim śladem, który rozszerzył się w ciągu dziejów aż po krańce ziemi. Ale zaczął się od małego punktu. Punktem tym było Piotrowe wyznanie wiary: "Ty jesteś Mesjasz, Syn Boga żywego".</p>

<p>Jezus użył innego obrazu, który zamiast ruchu bardziej podkreśla stabilność, obrazu bardziej wertykalnego niż horyzontalnego, obrazu skały, kamienia:</p>

<p><I>"Ty jesteś Piotr - Opoka - i na tej opoce zbuduję mój Kościół".</I> </p>

<p>Jezus zmienił Szymonowi imię i nazwał go 'Kefa' - Skała. W Biblii dzieje się tak wtedy, gdy ktoś otrzymuje nową ważną misję. Prawdziwą skałą, kamieniem węgielnym jest i pozostanie Jezus. Ale po zmartwychwstaniu i wstąpieniu do nieba ten kamień węgielny, choć obecny i działający, jest niewidzialny. Potrzebny był znak, który by go uosabiał, sprawiał, że ten niezachwiany fundament, którym jest Chrystus, będzie widoczny i skuteczny w ciągu dziejów. Znakiem tym będzie właśnie Piotr, a po nim papież, następca Piotra, jako głowa kolegium apostolskiego.</p>

<p>Powróćmy jednak do idei sondażu, ponieważ stanowi ona silną prowokację dla współczesnego człowieka. Sonda Jezusa, jak widzieliśmy, jest dwustopniowa, zawiera dwa pytania. Pierwsze: "Za kogo Mnie ludzie uważają?" i drugie: "Wy za kogo Mnie uważacie?". Nie można nie zadać sobie pytania: a my w jakim jesteśmy punkcie? Łatwo jest zebrać opinie o Jezusie. Trudno byłoby zliczyć książki, które przedstawiają, co myśleli o Jezusie filozofowie, teologowie, pisarze, a nawet ateiści. (Książka, która swego czasu wywołała burzliwą dyskusję, nosiła właśnie tytuł Jezus ateistów).</p>

<p>To wszystko pozwala pozostać neutralnym, z dala od Jezusa. W tym przypadku między nami a Jezusem zostaje umieszczony ochronny filtr cudzych opinii za i przeciw Niemu. Można spać spokojnie: nie musimy podejmować żadnej decyzji. To tak jakby wziąć do ręki mikrofon i zacząć rozpytywać ludzi, na kogo będą głosować w najbliższych wyborach. Nie trzeba mieć żadnych preferencji politycznych, żeby móc to zrobić.</p>

<p>Kiedy jednak słyszymy "wy", a raczej "ty", wszystko się zmienia i staje się poważniejsze. Następuje spięcie. "Ty, właśnie ty, za kogo Mnie uważasz?" Nie można się już wymigać od odpowiedzi. Musisz dać jasną odpowiedź, dokonać wyboru w twoim sumieniu. To tak jakby podczas sondy ktoś z pytanych wziął mikrofon w ręce i zapytał prowadzącego wywiad: "A na kogo ty będzie głosował?". Wszystko się zmienia.</p>

<p>Niestety, także dzisiaj, jak i wówczas, w tym miejscu szeregi topnieją. Nieliczni godzą się odpowiedzieć na drugie pytanie. Ale wierzący, a raczej błogosławieni są ci, którzy mają odwagę przyjąć łaskę (odwaga przyjęcia faski!) i wyznać: "Ty jesteś Chrystus, Syn Boga żywego!". A więc nie tylko prorok, wielki prorok, nawet nie Syn człowieczy, lecz Syn Boży.</p>

<p>Chrześcijaństwo trwa dzięki tej wierze lub ginie bez niej. Istnieją budowle z metalu (jedną z nich jest zdaje się wieża Eiffla w Paryżu) tak skonstruowane, że gdy dotknie się ich w pewnym miejscu lub przesunie konkretny element wszystko się zawali. Taki jest też gmach chrześcijańskiej wiary i tym newralgicznym punktem jest boskość Jezusa Chrystusa. Dzięki niej właśnie chrześcijaństwo odróżnia się od innych religii na świecie. I tej dokładnie wierze, nie jakiejś innej, przyrzeczone jest zwycięstwo: </p>

<p><I>"A kto zwycięża świat, jeśli nie ten, kto wierzy, że Jezus jest Synem Bożym?" (1 J 5,5).</I></p>

<p>W 1955 roku został wystawiony na scenie Teatru Małego w Mediolanie dramat Diego Fabbriego Proces Jezusa, który w krótkim czasie wszedł na sceny głównych teatrów świata. Autor ukazał żydowską trupę, która po drugiej wojnie światowej jeździła od miasta do miasta, by odegrać przed publicznością proces Jezusa i przekonać się, czy został słusznie lub niesłusznie skazany.</p>

<p>W pewnej chwili rozdział pomiędzy publicznością a aktorami znikał i wszystko stawało się sceną. Sztuka wystawiana była również we Fryburgu w Szwajcarii, gdzie wówczas studiowałem. Pamiętam ogromne wrażenie, kiedy w pewnej chwili z widowni, może z fotela obok ciebie nagle ktoś wstawał i zaczynał z ożywieniem dyskutować z aktorami na scenie. Patrzyliśmy wkoło zdumieni. Wydawało się, że sztuka wymknęła się całkowicie z rąk artystów i potrzeba było trochę czasu, że zorientować się, iż także to była część spektaklu.</p>

<p>Po wysłuchaniu świadków z przeszłości (Piłata, Kajfasza, Judasza, apostołów) również tym razem zapadł wyrok skazujący Jezusa. Głównym argumentem było to, że nic nie zmieniło się wraz z Jego przyjściem, iż wszystko toczy się tak jak wcześniej, a więc On nie może być Synem Bożym. "Za chwilę wydamy wyrok - mówił przewodniczący zwrócony do publiczności - ale chciałbym najpierw spytać was, chrześcijan tu obecnych: kim był... kim jest - kim jest- dla was Jezus z Nazaretu?"</p>

<p>I w tym momencie wszystko się zmieniło. Wstał ksiądz ubrany po cywilnemu, prostytutka zaciągnięta do teatru przez swego kochanka intelektualistę, młodzieniec, który uciekł z domu, sprzątaczka z teatru, której zabili syna jako wywrotowca i każdy wołał, kim jest Jezus w nie wypowiedzianej dotąd tajemnicy jego życia i dlaczego nie może się bez Niego obejść. Widać, że nie jest prawdą to, iż wszystko jest tak samo jak przed Jego przyjściem.</p>

<p>Przewodniczący trybunału zakończył: "Dlaczego tego, co powiedzieliście dzisiejszego wieczoru, nie wykrzykujecie z mocą wszędzie i zawsze? Wszyscy powinniście to wykrzykiwać! Wszyscy! W przeciwnym bowiem razie także was spotka to, co nas. Zaprzecie się... skażecie... ukrzyżujecie Jezusa. Ja muszę ogłosić... głośno... i wobec wszystkich... że nadal nie wiem, czy Jezus z Nazaretu rzeczywiście był Mesjaszem, którego my [Żydzi] oczekiwaliśmy... nie wiem... ale jedno jest pewne, że On, tylko On, ożywia i podtrzymuje od tego dnia wszelkie nadzieje świata! Ogłaszam, że jest niewinny... że jest męczennikiem... i przewodnikiem".</p>

<p>Teraz także ja muszę kończyć. Podczas tej audycji byłem, jeśli można tak powiedzieć, tym, który przeprowadza wywiad. Zadałem wam pytanie: "Kim dla was jest Jezus Chrystus?". Myślę, że właściwie odczuwam wasze słuszne pragnienie, dlatego przekazuję w wasze ręce mikrofon, byście mogli postawić mi pytanie: "A dla ciebie, Ojcze Raniero, który tak często mówisz nam o Nim, kim dla ciebie jest Jezus Chrystus?".</p>

<p>Mam łaskę (bo jest to łaska, nie zaś zasługa), a także radość, że mogę wam powiedzieć, jak mi się zdaje z całą szczerością: Tak, również dla mnie, tak samo jak dla Piotra, Jezus jest Mesjaszem, Synem Boga żywego.</p>
<p>
<b>[ <a href="#Top">Powrót</a> ]</b>
</p>


<h2><a name="A41">22 niedz. zwykła</a></h2>
<h4>XXII. niedziela zwykła</h4>

<h5>Zaprzeć się samych siebie: dlaczego?</h5>

<h5>Czytania: Jr 20,7-9; Rz 12,1-2; Mt 16,21-27</h5>

<p>W Ewangelii z dzisiejszej niedzieli słyszeliśmy Jezusa, który powiedział:</p>

<p><I>"Jeśli kto chce pójść za Mną,<br>
niech się zaprze samego siebie, niech weźmie krzyż swój i niech Mnie naśladuje.<br>
Bo kto chce zachować swoje życie, straci je;<br>
a kto straci swe życie z mego powodu, znajdzie je".</I></p>

<p>Muszę wam coś wyznać. Za każdym razem, gdy otwieram mszalik i widzę, że w Ewangelii muszę komentować słowa takie jak te, to moja reakcja jest podobna do reakcji Donasza, gdy otrzymał polecenie głoszenia nawrócenia niniwitom: chcę wsiąść na statek i uciec jak najdalej, nawet za cenę znalezienia się w brzuchu jakiegoś wieloryba.</p>

<p>"Zaprzeć się siebie, wziąć krzyż": jak można przekazywać takie słowa z ekranu, z którego od rana do wieczora płyną wypowiedzi sławiące sukces, powodzenie, afirmację siebie, na którym ogląda się tyle krzyży i tak wiele słyszy się o nich, że absurdalna wydaje się propozycja wzięcia jeszcze jednego? "Nie, drogi Jezu mówię Mu: zmienią od razu kanał".</p>

<p>Myślę, że to samo czuł również święty Paweł apostoł, gdyż pewnego razu, jakby odreagowując podobną pokusę, zawołał z mocą: "Ja nie wstydzę się Ewangelii, jest bowiem ona mocą Bożą ku zbawieniu" (Rz 1,16).</p>

<p>Powtarzam sobie wówczas: dobrze, niektórzy słysząc te słowa zmienią program, ale kto wie, może ci, którzy chcieli właśnie zmienić kanał słysząc te słowa zastanowią się i posłuchają ich.</p>

<p>Zwłaszcza ci, którym nie brak krzyży i potrzebują słowa, które pomogłoby im je nieść. Także więc i tym razem pełen ufności podchodzę z Bożą pomocą do ewangelicznej stronicy podsuniętej nam przez liturgię.</p>

<p>Chrześcijańska droga do zbawienia polega na pójściu za Jezusem, a pójście za Nim polega na zaparciu się siebie i wzięciu krzyża. Kilka niedziel temu mieliśmy okazję porozmawiać o krzyżu (pamiętacie wersy, które wówczas cytowałem: "Potem patrzyłem, patrzyłem, patrzyłem: wszyscy tu na ziemi krzyż noszą"). Skoncentrujmy się więc tym razem na pierwszym wyrażeniu, na zaparciu się siebie.</p>

<p>Co oznacza zaparcie się siebie? Czy w ogóle można i godzi się zapierać się siebie? W sumie zaparcie się siebie zrozumiane w sposób skrajny oznacza odebranie sobie życia, popełnienie samobójstwa, co z pewnością nie jest rzeczą, którą można by zalecać ludziom.</p>

<p>Musimy od razu zrobić pewne rozróżnienie: Jezus nie prosi, byśmy odrzucili to, czym jesteśmy, lecz to, czym staliśmy się. Jesteśmy obrazem Boga; tym samym jesteśmy czymś bardzo dobrym, jak powiedział sam Bóg zaraz po stworzeniu mężczyzny i kobiety. Mamy odrzucić nie to; co stworzył Bóg, ale to, co my zrobiliśmy, źle używając naszej wolności. Innymi słowy złe skłonności, grzech, to wszystko, co jest późniejszym osadem, który nałożył się na oryginał. Zaparcie się oznacza więc w rzeczywistości, jak wyjaśnił to Jezus, znalezienie: "Kto straci swe życie, znajdzie je". Zaparcie się siebie jest prawdziwym sposobem zrealizowania się!</p>

<p>Przykłady zaczerpnięte ze sztuki pomogą nam to zrozumieć lepiej niż wszelkie rozumowania. Istnieją wspaniałe kościoły romańskie, które w okresie baroku zostały pokryte stiukami, dekoracjami, kolumnami. Dokonano tym samym ich prawdziwego zeszpecenia, które było powodem złego smaku owej epoki. Co zrobić, aby przywrócić tym niekiedy bardzo starym zabytkom ich pierwotną prostotę i piękno? Trzeba bez litości usunąć te późniejsze nadbudowy i przeróbki, żeby odsłonić oryginalną konstrukcję. Tak też postąpiono w wielu przypadkach, co pozwala nam dzisiaj podziwiać te dzieła sztuki w ich pierwotnym blasku.</p>

<p>Przejdźmy od architektury do malarstwa. Są obrazy, które z upływem czasu pokryły się śniedzią, poczerniały, tak że z ledwością da się rozróżnić postacie. Aby przywrócić im pierwotny wygląd trzeba je oczyścić, odrestaurować, usunąć patynę, która je pokryła. Co za różnica między freskami Michała Anioła przed i po konserwacji Kaplicy Sykstyńskiej! Turyści stoją w nie kończących się kolejkach, aby móc je podziwiać po odnowieniu.</p>

<p>To samo dotyczy rzeźby. Lata temu odkryto na dnie morza u wybrzeży Jonii dwie niekształtne bryły, które z grubsza przypominały ludzkie ciała, pokryte morskim osadem. Wyciągnięto je na brzeg i cierpliwie oczyszczono. Dzisiaj można je podziwiać w muzeum regionu Reggio Calabria. Są zaliczane do najpiękniejszych rzeźb starożytności.</p>

<p>Przykłady te pomagają nam zrozumieć aspekt pozytywny ewangelicznej propozycji. Duchowo przypominamy te rzeźby przed renowacją. Piękny obraz Boga, którym powinniśmy być, został przykryty przez siedem warstw grzechów głównych. Może dobrze będzie przypomnieć je sobie, jeśli zapomnieliśmy, jakie to są: pycha, chciwość, nieczystość, zazdrość, nieumiarkowanie w jedzeniu i piciu, gniew, lenistwo. Święty Paweł nazywa ten oszpecony obraz obrazem człowieka ziemskiego, w przeciwieństwie do obrazu człowieka niebieskiego, który jest podobny do Chrystusa.</p>

<p>Zaparcie się siebie nie jest więc działaniem niosącym śmierć, lecz życie, piękno i radość. Jeśli jednak chcecie, to, owszem, jest to zabicie samych siebie, pod warunkiem że przez "siebie" będziemy rozumieć nasze sztuczne i powiększone "ja", które jest najgorszą częścią nas, do której często jako pierwsi czujemy wstręt.</p>

<p>Dodajmy jeszcze przykład zaczerpnięty z rolnictwa. O tej porze roku, późnym latem; winnice pełne są kiści winogron, które zaczynają dojrzewać w promieniach słońca i zapowiadają bliskie już winobranie. Ale jak to się stało, że winna latorośl wydała tak wspaniałe owoce? Pozwalając obcinać sobie pędy, tracąc nieodwracalnie zbędne latorośle. Mówi się, że winorośl "płacze", kiedy jest przycinana, ponieważ rzeczywiście z obciętych pędów wypływają krople wody podobne do łez, ale gdyby winorośl mogła mówić, to błogosławiłaby rękę, która obcięła pędy.</p>

<p>Przypomina nam to słowa Jezusa:</p>

<p><I>"Ja jestem prawdziwym krzewem winnym, a Ojciec mój jest tym, który uprawia.<br>
Każdą latorośl, która przynosi owoc, oczyszcza, aby przynosiła owoc obfitszy" (J 15,1-2).</I></p>

<p>Może jednak dobrze byłoby uczynić to nasze rozważanie o zapieraniu się siebie bardziej konkretne, w przeciwnym razie będzie zbyt teoretyczne. Zaparcie się oznacza powiedzenie "nie". Trzeba więc po prostu nauczyć się mówić "nie". Telewizja nadaje program pełen przemocy lub pełen rozwiązłości; twoja ciekawość mówi: ależ tak, popatrz na to, jesteś w końcu mężczyzną, nie zaś dzieckiem, co w tym złego? Ty natomiast odpowiadasz: nie, czemu miałbym pobrudzić sobie serce i oczy? Zaparłeś się samego siebie.</p>

<p>Kolega daje ci działkę, tak się to chyba nazywa?, krótko mówiąc coś, co śmierdzi narkotykami. Także w tym przypadku jakiś silny głos nakłania cię do wzięcia jej, tylko ten jeden raz, jedynie po to, żeby zobaczyć, jak smakuje... Ty jednak odpowiadasz: nie. Zaparłeś się samego siebie i w tym przypadku może dosłownie uratowałeś swoje życie. Siedzisz przy stole i chciałbyś spałaszować wszystko, co na nim leży. Ograniczasz się jednak i mówisz "dość". Zwyciężyłeś (i może też nie zaszkodziłeś swemu zdrowiu).</p>

<p>Przykłady, jak widać, można mnożyć. Czujesz, że ogarnia cię gniew z powodu tego, co zbroiły dzieci lub tego, co stało się w pracy. Opanuj się, powiedz "nie", poczekaj z mówieniem aż się uspokoisz. Odniosłeś zwycięstwo. Wielkie zwycięstwo, ponieważ łatwiej jest walczyć z całą armią niż z samym sobą. Nie można żyć w zgodzie w rodzinie i w społeczeństwie bez umiejętności mówienia sobie niekiedy "nie". Każde "nie" powiedziane samemu sobie jest "tak" powiedzianym drugiej osobie, uczciwości, zgodzie.</p>

<p>Jest nauczeniem się języka prawdziwej miłości. Wyobraź sobie, mawiał wielki filozof ubiegłego wieku Kierkegaard, następującą sytuację. Dwoje młodych kochających się ludzi. Należą jednak do różnych narodów i mówią językami całkowicie odmiennymi. Jeżeli ich miłość ma przetrwać i wzrastać, trzeba żeby jedno z nich nauczyło się języka drugiej osoby. W przeciwnym razie nie będą mogli się porozumieć i ich miłość nie przetrwa.</p>

<p>Podobnie, dodam, dzieje się między nami a Bogiem. My mówimy językiem ciała, On natomiast językiem ducha; my językiem egoizmu, On zaś językiem miłości. Zapieranie się siebie jest uczeniem się języka Boga, by móc się z Nim porozumieć. Jest również uczeniem się języka - czyli wrażliwości, upodobań, oczekiwań - osoby, która żyje obok nas. Pomoże nam to żyć w zgodzie i zbudować wspólnie coś pięknego w życiu.</p>

<p>Wiele problemów i niepowodzeń w małżeństwie bierze się stąd, iż mężczyzna nigdy tak naprawdę nie zatroszczył się, żeby nauczyć się, jak kobieta wyraża miłość, kobieta zaś, jak wyraża ją mężczyzna. Także w tym punkcie Ewangelia, jak widać, jest mniej zacofana niż się myśli. Ile wyrzeczeń, ile zaparć się siebie dokonuje się codziennie nie myśląc o tym, aby sprawić radość tym, których się kocha! I nie czyni się tego ze smutkiem, ale z radością.</p>

<p>Dziękuję wam, ponieważ jeśli nadal mnie słuchacie, oznacza to, że oparliście się pokucie zmiany kanału.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A42">23 niedz. zwykła</a></h2>
<h4>XXIII. niedziela zwykła</h4>

<h5>"Gdy twój brat zgrzeszy..."</h5>

<h5>Czytania: Ez 33,7-9; Rz 13,8-10; Mt 18,15-20</h5>

<p>Wakacje i związane z nimi masowe letnie migracje zakończyły się. Ponownie zaczynamy żyć zwykłym rytmem i przyzwyczajeniami. Mam nadzieję, że pośród dobrych nawyków jest także zwyczaj słuchania słowa Bożego w niedzielę. Czytamy w Ewangelii:</p>

<p><I>"Jezus powiedział do swoich uczniów: Gdy twój brat zgrzeszy, idź i upomnij go w cztery oczy. Jeśli cię usłucha, pozyskasz swego brata".</I></p>

<p>Nareszcie, powie ktoś, Ewangelia mówi nam o czymś łatwym i przyjemnym! Czyż robienie uwag, krytykowanie, wyrzucanie komuś jego błędów nie jest rzeczą naturalną, którą bardzo lubimy robić? Ale prawda jest dokładnie odwrotna. Szczere upomnienie braterskie, w odróżnieniu od obmowy, jest rzeczą wymagającą ogromnej wewnętrznej wolności i dojrzałości, dlatego jest tak bardzo rzadkie na świecie.</p>

<p>Współżycie międzyludzkie pełne jest kontrastów, konfliktów i wzajemnych krzywd z powodu tego, iż różnimy się temperamentem, punktami widzenia, gustami. "My, ludzie - mawiał święty Augustyn - jesteśmy jak gliniane naczynia, które ledwo się potrącą, ranią się". Ewangelia ma nam coś do powiedzenia także gdy chodzi o ten powszechny i codzienny aspekt życia. Spróbujmy więc to uchwycić.</p>

<p>Jezus przytacza przykład kogoś, kto naprawdę popełnił błąd: "Gdy twój brat zgrzeszy..." Nie ograniczył problemu do winy popełnionej przeciwko nam. Wówczas bowiem praktycznie nie można odróżnić, czy motywem naszego działania jest gorliwość w dochodzeniu do prawdy, czy raczej nasza zraniona miłość własna. W każdym razie byłaby to bardziej samoobrona niż upomnienie braterskie.</p>

<p>Dlaczego Jezus mówi: "w cztery oczy"? Przede wszystkim mając na uwadze dobre imię brata, jego godność. Rzeczą najgorszą byłoby upominanie męża w obecności żony lub żony w obecności męża, ojca przed dziećmi, nauczyciela przed uczniami lub przełożonego przed podwładnymi. To znaczy w obecności osób, na których szacunku i poważaniu zależy najbardziej. Upomnienie od razu zmienia się w publiczny proces. Trudno oczekiwać, żeby osoba ta chętnie przyjęła upomnienie, ponieważ jej godność doznała uszczerbku.</p>

<p>Rozmowa w cztery oczy daje również możliwość obrony lub wyjaśnienia swego postępowania z całą swobodą. Wielokrotnie bowiem to, co postronnemu obserwatorowi wydaje się wykroczeniem, w intencji tego, kto je popełnił, nie jest nim. Szczera rozmowa może rozwiać wiele nieporozumień. A nie jest to już możliwe, gdy o sprawie wie zbyt wiele osób.</p>

<p>Jaki jest według Ewangelii najistotniejszy powód, dla którego trzeba praktykować braterskie upomnienie? Z pewnością nie chęć wytknięcia innym ich błędów w taki sposób, żeby pokazać naszą wyższość. Ani też po to, żeby odciążyć swoje sumienie, by móc potem powiedzieć: "A nie mówiłem? Ostrzegałem cię! Tym gorzej dla ciebie, że nie posłuchałeś mnie". Nie, celem jest pozyskanie brata. To znaczy szczere dobro drugiego. Aby mógł zmienić się na lepsze, by nie spotkały go nieprzyjemne konsekwencje czynu. Gdy chodzi o winę moralną, aby nie zaszkodził swemu duchowemu wzrostowi i zbawieniu wiecznemu.</p>

<p>Wzajemne upominanie, jeśli jest czynione w duchu ewangelicznym, stanowi jedną z najwspanialszych korzyści życia małżeńskiego. Cennym darem i czynnikiem ułatwiającym wzrastanie w jedności jest możność powiedzenia sobie z całą otwartością tego, na co nikt obcy nie ośmieliłby się zwrócić wam uwagi. Czyta się o niektórych wielkich ludziach, którzy opłacali kogoś, kto zawsze stał u ich boku i wytykał im najmniejsze nawet błędy!</p>

<p>Kiedy z jakiegoś powodu osoby, która popełniła błąd, nie można upomnieć po bratersku w cztery oczy należy jednak według Ewangelii bezwzględnie unikać jednej rzeczy, a mianowicie nie rozpowiadać bez potrzeby o przewinieniu brata, obmawiać go lub wręcz szkalować, przypisując mu rzeczy, których nie zrobił lub wyolbrzymiając winę: "Nie oczerniajcie jeden drugiego" mówi Pismo święte (Jk 4,11). Odnosi się to także do tego, kto otrzymał jakąś poufną, a złośliwą wieść. W Biblii jest piękna maksyma dotyczącą obmowy:</p>

<p><I>"Posłyszałeś słowo? Niech umrze z tobą!<br>
Nie obawiaj się - nie rozsadzi ciebie" (Syr 19,10).</I></p>

<p>Zło, złe i gorszące wiadomości są obecnie szeroko rozpowszechniane przez tyle środków - gazety, telefon, telewizja - że nie trzeba dodawać innych: Musimy stać się czarnymi dziurami dla zła, czyli miejscami, w których oszczerstwa, obmowy, złośliwości i wszelkie inne zło zakończy swoje istnienie, gdzie będzie wchłonięte i zapomniane. Za każdym razem, gdy tak się stanie dobro zwycięży nad złem. Świat dzięki temu stanie się choć trochę czystszy.</p>

<p>Pewnego razu jakaś kobieta poszła do spowiedzi do świętego Filipa Nereusza i wyznała, że obmawiała pewne osoby. Święty udzielił jej rozgrzeszenia, ale zadał dziwną pokutę. Kazał jej wrócić do domu, wziąć kurę i wrócić do kościoła oskubując ją dokładnie po drodze. Kiedy stawiła się przed nim powiedział jej: "Teraz wróć do domu i pozbieraj wszystkie pióra, które rozrzuciłaś idąc tutaj". Kobieta zauważyła, że nie jest to możliwe, wiatr bowiem z pewnością rozwiał jena cztery strony świata. Ale na to właśnie czekał święty Filip. "Widzisz - odpowiedział jej - jak niemożliwe jest zebranie piór rozrzuconych na wietrze, tak nie można cofnąć obmów i oszczerstw, gdy zostały już wypowiedziane".</p>

<p>Wracając do tematu upominania musimy powiedzieć, że nie zawsze od nas zależy pozytywny wynik upominania (mimo naszych jak najlepszych intencji druga osoba może go nie przyjąć, zaciąć się). Z drugiej strony wyłącznie od nas zależy powodzenie upomnienia skierowanego do nas. Ponieważ osobą, która zgrzeszyła równie dobrze mogę być ja, a korektorem ktoś inny: mąż, żona, przyjaciel; dla mnie żyjącego we wspólnocie współbrat lub ojciec przełożony.</p>

<p>Krótko mówiąc nie ma upomnienia wyłącznie czynnego, ale jest również upomnienie bierne; nie tylko obowiązek upominania, ale także obowiązek przyjmowania upomnień. I wtedy właśnie widzi się, czy ktoś jest wystarczająco dojrzały, aby poprawiać innych. Kto chce poprawiać innych, musi też sam być gotów przyjąć upomnienie. Kiedy widzicie, że jakaś osoba po otrzymaniu upomnienia odpowiada z prostotą: "Masz rację, dziękuję, że zwróciłeś mi na to uwagę!", uchylcie przed nią kapelusza: stoicie przed prawdziwym mężczyzną lub prawdziwą kobietą.</p>

<p>Nauczanie Chrystusa na temat upomnienia braterskiego powinno zawsze być czytane z tym, co On powiedział przy innej okazji:</p>

<p><I>"Czemu to widzisz drzazgę w oku swego brata, a belki we własnym oku nie dostrzegasz? Jak możesz mówić swemu bratu: Bracie, pozwól, że usunę drzazgę, która jest w twoim oku, gdy sam belki w swoim oku nie widzisz?" (Łk 6,41-42).</I></p>

<p>To, czego uczył nas Jezus o upominaniu, może być bardzo przydatne w wychowaniu dzieci. Poświęćmy tej sprawie nieco uwagi. Ojciec lub matka nie mogą zrobić nic bardziej wychowawczego niż porozmawiać w cztery oczy z dzieckiem i wówczas ze spokojem (biada, gdybyście chcieli to zrobić, gdy jeszcze jesteście zdenerwowani!) zwrócić mu uwagę na jego postępowanie. Jeśli to możliwe nie zaczynając od razu od spraw negatywnych, ale okazując mu najpierw wasze zaufanie i podkreślając, z czego jesteśmy dumni.</p>

<p>Upominanie jest jednym z podstawowych obowiązków rodziców, prawdziwą próbą ich zdolności wychowawczych. "Jakiż to bowiem syn, którego by ojciec nie karcił?" - mówi Pismo święte (Hbr 12,7), Bóg bowiem napomina nas właśnie dlatego, że traktuje nas jak dzieci. I dalej mówi Pismo święte: "Nie kocha syna, kto rózgi żałuje, kto kocha go - w porę go karci" (Prz 13,24). Prostuj roślinę póki jest młoda, jeśli nie chcesz, żeby urosła bezpowrotnie krzywa. Dzisiaj może rady tej nie można już brać dosłownie (przynajmniej gdy chodzi o rózgę), ale trzeba przyznać, że całkowite zrezygnowanie z upominania jest najgorszą przysługą, jaką można oddać swoim dzieciom.</p>

<p>Psycholog i matka czternaściorga dzieci, dziewięciorga swoich i pięciorga adoptowanych, zapytana na temat karcenia odpowiedziała, że idea człowieka z natury dobrego była jedynie iluzją oświecenia, której kroniki każdego dnia zadają z wielkim hukiem kłam. Nie tylko nasza wiara, ale również psychologia przestrzega nas przed destrukcyjnymi i autodestrukcyjnymi tendencjami, które nosimy w sobie i które także dzieciom nie są obce.</p>

<p>Trzeba jedynie unikać, dodała na podstawie swego matczynego doświadczenia, żeby upominanie nie przerodziło się w akt oskarżenia lub w krytykę. W karceniu trzeba przede wszystkim, jak podkreślał święty Jan Bosko, dokładnie określić, za co się gani, nie można generalizować, potępiając w czambuł całego człowieka i jego postępowanie. Korzystając z okazji trzeba raczej najpierw podkreślić dobro, które się widzi w dziecku, i jak wiele oczekuje się po nim. Tak żeby upomnienie było raczej zachętą niż powodem do zniechęcenia.</p>

<p>Myślę, że jest wiele poradni mogących wskazać rodzicom, którzy nie wiedzą jak zachować się, metody postępowania w takich sytuacjach.</p>
<p>
<b>[ <a href="#Top">Powrót</a> ]</b>
</p>


<h2><a name="A43">24 niedz. zwykła</a></h2>
<h4>XIV. niedziela zwykła</h4>

<h5>Przebaczenie</h5>

<h5>Czytania: Syr 27,30-28,7; Rz 14,7-9; Mt 18,21-35</h5>

<p>Tematem przewodnim Ewangelii z dzisiejszej niedzieli jest przebaczenie. Piotr pewnego dnia podszedł do Jezusa i spytał:</p>

<p><I>"Panie, ile razy mam przebaczyć, jeśli mój brat wykroczy przeciwko mnie? Czy aż siedem razy?"</I></p>

<p>Jezus mu odpowiedział:</p>

<p><I>"Nie mówię ci, że aż siedem razy, lecz aż siedemdziesiąt siedem razy".</I></p>

<p>Siedemdziesiąt siedem razy oznacza w tym przypadku zawsze. Przebaczenie jest sprawą poważną, po ludzku patrząc trudną, jeśli nie niemożliwą. Nie można mówić o nim beztrosko, nie zdając sobie nawet sprawy, o co się prosi, gdy zwracamy się o przebaczenie do osoby, którą obraziliśmy. Wraz z poleceniem przebaczania trzeba także podać człowiekowi powód, dla którego powinien to robić.</p>

<p>Jezus uczynił to za pomocą przypowieści, która nastąpili zaraz po Jego odpowiedzi. Pewien król miał sługę, które był mu winien dziesięć tysięcy talentów. Była to astronomiczna suma! Po błaganiach sługi król darował mu ogromny dług. Po wyjściu sługa ów spotkał swego kolegę, który był mu dłużny mizerne sto denarów. Także on prosił go tak samo jak on swego pana, ale ów sługa pozostał niewzruszony i wtrącił go do więzienia. O całej sprawie powiadomiono króla, która wezwał sługę i rzekł mu: "Jak to, ja darowałem ci tak olbrzymi dług, a ty nie potrafiłeś darować tak małego długu bliźniemu, który cię o to błagał?". I kazał zamknąć go w więzieniu, dopóki nie zwróci długu.</p>

<p>Jezus zakończył mówiąc: "Podobnie uczyni wam Ojciec mój niebieski, jeżeli każdy z was nie przebaczy z serca swemu bratu". Przypowieść jasno ukazuje, że mamy przebaczać, ponieważ Bóg jako pierwszy przebaczył i stale nam przebacza!</p>

<p>Ale Jezus nie poprzestał na tym; zrobił coś jeszcze. Gdy przybijano Go do krzyża, On modlił się mówiąc:</p>

<p><I>"Ojcze, przebacz im, bo nie wiedz, co czynią!"</I></p>

<p>Są to najbardziej heroiczne słowa, jakie kiedykolwiek zostały wypowiedziane na ziemi. Oprawcy znęcali się nad nim, rozdzierali Jego ciało, On natomiast mówił: "Ojcze, przebacz im". Nie tylko im przebaczył, ale jeszcze ich usprawiedliwiał. Tak postępując Chrystus pozostawił nam nie tylko wzniosły przykład przebaczenia, ale wysłużył dla nas również łaskę przebaczenia. Dał nam nową siłę i zdolność pochodzącą nie z natury, lecz z wiary.</p>

<p>To właśnie odróżnia wiarę chrześcijańską od każdej innej religii. Także Budda pozostawił swoim wyznawcom zasadę: "Nie łagodzi się urazy urazą, lecz nieurazą łagodzi się urazę". Chrystus jednak nie ogranicza się do wskazania drogi doskonałości, daje też siłę do jej przemierzenia. Nie tylko poleca nam coś czynić, ale robi to wraz z nami.</p>

<p>Dlatego święty Paweł mógł powiedzieć: "Jak Pan wybaczył wam, tak i wy" (Kol 3,13). Przezwyciężone zostało prawo odwetu: Oko za oko, ząb za ząb. Nie jest już zasadą: "To, co drugi zrobił tobie, ty zrób jemu", lecz: "To, co Bóg uczynił tobie, ty czyń drugiemu". W tym chrześcijańskie przebaczenie idzie o wiele dalej nawet od zasady walki bez przemocy lub nieurazy.</p>

<p>Oznacza to, że musimy być ostrożni, gdy chodzi o wymaganie praktykowania przebaczania, także w przypadku osób, które nie podzielają naszej wiary chrześcijańskiej. Ono nie wypływa z prawa naturalnego lub z ludzkiego postanowienia, lecz z Ewangelii. My, chrześcijanie, musimy bardziej troszczyć się o praktykowanie przebaczenia, niż domagać się tego od innych. Musimy udowodnić, że przebaczenie i pojednanie jest - mówiąc także na płaszczyźnie ludzkiej i politycznej- najskuteczniejszą metodą położenia kresu niektórym konfliktom. Że jest skuteczniejsze od wszelkiej zemsty i represji, ponieważ przerywa łańcuch nienawiści i przemocy, zamiast dodawać do niego nowe ogniwo.</p>

<p>Ktoś mógłby powiedzieć: ale czy przebaczanie siedemdziesiąt siedem razy nie jest zachętą do niesprawiedliwości, daniem wolnej drogi przemocy? Nie, bowiem chrześcijańskie przebaczenie nie wyklucza tego, że możesz w pewnych sytuacjach ujawnić winnego i oddać go w ręce sprawiedliwości, zwłaszcza gdy chodzi o interesy innych. Chrześcijańskie przebaczenie nie uniemożliwiło wdowom niektórych ofiar przemocy lub mafii poszukiwać z uporem prawdy i sprawiedliwości w związku ze śmiercią ich mężów.</p>

<p>Ale są nie tylko wielkie przebaczenia dotyczące tragicznych przypadków; są również codzienne przebaczenia: w życiu małżeńskim, w pracy, między krewnymi, kolegami, znajomymi. Chciałbym wspomnieć o pewnej delikatnej sprawie. Co zrobić, kiedy ktoś odkryje, że został zdradzony przez małżonka? Przebaczyć, czy rozejść się? Jest to sprawa bardzo delikatna; nie można tutaj narzucać żadnego prawa z zewnątrz. Dana osoba sama musi odkryć, co powinna zrobić.</p>

<p>Mogę jednak coś zasugerować. Znam przypadki, w których osoba obrażona znalazła w swojej miłości do drugiej osoby i dzięki pomocy płynącej z modlitwy siłę do przebaczenia małżonkowi, który popełnił błąd i szczerze tego żałował. Małżeństwo odrodziło się jak Feniks z popiołów, przeżyło nowy początek. Sprawdziło się Jezusowe powiedzenie: "Komu wiele przebaczono, więcej miłuje" (por. Łk 7,43). Oczywiście nikt nie może wymagać, żeby w małżeństwie miało to miejsce siedemdziesiąt siedem razy...</p>

<p>Wielu mówi: chciałbym przebaczyć, ale nie potrafię. Nie umiem zapomnieć; ledwo widzę tę osobę, wszystko się we mnie gotuje... Tym osobom odpowiadam: nie przejmuj się tym, co czujesz. To normalne, że natura reaguje na swój sposób. Najważniejsze jest nie to, co czujesz, lecz to, czego pragniesz. Jeżeli chcesz przebaczyć, jeśli tego pragniesz, już przebaczyłeś. Siłę do przebaczenia musisz zaczerpnąć nie od siebie (bo ci jej brak), ale od Chrystusa.</p>

<p>Musimy jednak uważać, żeby nie wpaść w pułapkę. Istnieje bowiem ryzyko także w przebaczeniu. Polega ono na wytworzeniu się mentalności, że zawsze mam coś do przebaczenia innym. Niebezpieczeństwo uważania się za wierzyciela przebaczenia, nigdy zaś za dłużnika. Jeśli się dobrze zastanowimy, to wielokrotnie, kiedy chcemy powiedzieć: "Przebaczam ci!", zmieniamy nastawienie i słowa i powiemy osobie, która stoi przed nami: "Przebacz mi!". Spostrżeżemy, że również nam ta osoba ma coś do przebaczenia. Ważniejsze więc jest proszenie o przebaczenie niż przebaczanie.</p>

<p>Tym, kto umiał mówić w literaturze z wielką elegancją o chrześcijańskim przebaczeniu, jest często przeze mnie wsporninany Alessandro Manzoni.</p>

<p>Renzo chodził po mediolańskim lazarecie szukając Łucji. Pełen był gniewu i pałał chęcią zemsty na Rodrigu, który udaremnił jego małżeństwo. Ojciec Krzysztof pokazał mu, jak bardzo nie na miejscu jest jego wojowniczy nastrój w takim miejscu i chciał go opuścić. Wówczas Renzo ocknął się i rzekł zmieszany: "Widzę, żem gadał jak dziki zwierz, nie jak chrześcijanin. Ale teraz, Bogu dzięki, przebaczam mu naprawdę z głębi serca". Ojciec Krzysztof wyjawił mu, że don Rodrigo leży tuż obok także dotknięty zarazą. Posłuchajmy słów, które zakonnik skierował do Renza, gdy ten patrzył na swego dawnego wroga, który teraz leżał nieprzytomny:</p>

<p>"Widzisz, może tu nastąpić kara, a może i miłosierdzie. To samo, co czuć będziesz teraz względem tego człowieka, który cię skrzywdził, czuć będzie do ciebie w godzinie twojej śmierci Bóg, którego ty obraziłeś. Pobłogosław mu, a będziesz błogosławiony... Kto wie, może Bóg gotów jest użyczyć mu jeszcze godziny przytomności, ale chce, byś ty go o to prosił; może chce, byś się modlił o to pospołu z tą jego niewinną ofiarą [Łucją]. Może Bóg zachowuje swą łaskę, by nagrodzić nią twoją właśnie modlitwę, może czeka, aż w twoim zbolałym sercu zapanuje rezygnacja. Może zbawienie tego człowieka i twoje zawisło teraz od ciebie, od twego przebaczenia... współczucia... miłości!"*</p>

<p>Pierwszym błogosławieństwem, które Renzo otrzymał, było odnalezienie wkrótce w tym samym lazarecie swej ukochanej Łucji, której udało się wrócić do zdrowia. Manzoni wysunął tu bardzo śmiałą, acz prawdziwą myśl, że Bóg może uzależnić czyjeś zabawienie (oprócz naszego) od naszego przebaczenia.</p>

<p>Jezus zawarł swoją naukę o przebaczeniu w kilku słowach, które włączył do modlitwy "Ojcze nasz", abyśmy stale o nich pamiętali: "I odpuść nam nasze winy, jako i my odpuszczamy naszym winowajcom". Starajmy się przebaczać tym, którzy nas obrazili, w przeciwnym bowiem razie powtarzając te słowa będziemy wydawali sami na siebie wyrok.</p>

<p>========<br>
* Alessandro Manzoni, "Narzeczeni", przekład Barbara Sieroszewska, Państwowy Instytut Wydawniczy, Warszawa 1958, str. 606-607.</p>

<p>
</p>
<p>
<b>[ <a href="#Top">Powrót</a> ]</b>
</p>


<h2><a name="A44">25 niedz. zwykła</a></h2>
<h4>25. niedziela zwykła</h4>

<h5>"Idźcie i wy do mojej winnicy"</h5>

<h5>Czytania: Iz 55,6-9; Flp 1,20-24.27a; Mt 20,1-16a</h5>

<p>Ewangelia z dzisiejszej niedzieli przedstawia nam przypowieść o robotnikach posłanych do pracy w winnicy o różnych porach dnia, którzy wieczorem otrzymali tę samą zapłatę w wysokości jednego denara. Przypowieść ta. zawsze stwarzała duże problemy czytającym Ewangelię. Czy można zgodzić się ze sposobem postępowania właściciela winnicy, który zapłacił tyle samo temu, kto pracował tylko godzinę, i temu, kto trudził się cały dzień? Czy nie narusza to zasady sprawiedliwego wynagradzania? Dzisiaj związki zawodowe zgodnie zaprotestowałyby, gdyby ktoś postąpił tak jak ów człowiek.</p>

<p>Trudność zrodziła się z nieporozumienia. Traktuje się bowiem problem wynagradzania w sposób abstrakcyjny i ogólny lub jako przedsionek do nagrody wiecznej w niebie. Sprawa postrzegana z tego punktu widzenia byłaby rzeczywiście sprzeczna z zasadą, według której Bóg "odda każdemu według uczynków jego" (Rz 2,6). Jezus jednak nawiązuje tutaj do sytuacji konkretnej, do konkretnego przypadku. Denarem danym równo wszystkim jest królestwo niebieskie, które Jezus przyniósł na ziemię, jest nim możliwość uczestnictwa w mesjańskim zbawieniu. Przypowieść bowiem zaczyna się do słów:</p>

<p><I>"Królestwo niebieskie podobne jest do gospodarza, który wyszedł wczesnym rankiem..."</I></p>

<p>Głównym tematem i tłem całej przypowieści jest więc królestwo niebieskie. Problemem poruszonym w niej jest po raz kolejny pozycja Żydów i pogan lub sprawiedliwych i grzeszników wobec zbawienia ogłoszonego przez Jezusa. Choć poganie (odpowiednio grzesznicy, celnicy, prostytutki itd.) dopiero dzięki Jezusowemu głoszeniu słowa Bożego opowiedzieli się za Bogiem, a wcześniej byli dalecy do Niego (bezczynność), ale nie zajmą z tego powodu w królestwie innych miejsc, miejsc drugiej kategorii. Także oni zasiądą przy tym samym stole i będą się cieszyć pełnią dóbr mesjańskich. A nawet skoro okazali większą gotowość do przyjęcia Ewangelii niż tak zwani sprawiedliwi (faryzeusze, uczeni w Piśmie) stanie się to, co Jezus powiedział na zakończenie dzisiejszej przypowieści:</p>

<p><I>"Tak ostatni będą pierwszymi, a pierwsi ostatnimi".</I></p>

<p>Gdy pozna się już królestwo, to znaczy przyjmie wiarę, wówczas jest miejsce na różnice. Nie jest jednakowy los tych, którzy służą Bogu całe życie, poświęcając dla Niego wszystkie swoje zdolności, i tych, którzy dają Bogu jedynie resztkę swego życia za sprawą spowiedzi odprawionej w ostatniej chwili. Gdyby Jezus opisał nam to, co stało się następnego dnia, kiedy robotnicy znali już drogę do winnicy, to z pewnością zakończenie byłoby inne. Gospodarz nie dałby temu, kto przyszedł o piątej po południu tego samego wynagrodzenia, jak tym, którzy "znosili ciężar dnia i spiekoty".</p>

<p>Gdy już wyjaśniliśmy sobie ten główny punkt, możemy przejść do innej nauki płynącej z tej przypowieści: Bóg powołuje wszystkich i powołuje o każdej porze. Istnieje powszechne powołanie do winnicy Pańskiej także dla świeckich! Krótko mówiąc chodzi tu bardziej o problem powołania niż wynagrodzenia.</p>

<p>W ten sposób zinterpretował naszą przypowieść Jan Paweł II w adhortacji o powołaniu i misji świeckich w Kościele i w świecie ("Christifideles laci"): "Katolicy świeccy wchodzą w skład Ludu Bożego ukazanego w przypowieści o robotnikach winnicy... "Idźcie i wy do winnicy". To wezwanie dotyczy nie tylko biskupów, kapłanów, zakonników i zakonnic, ale wszystkich, także świeckich, których Bóg wzywa osobiście" (1-2).</p>

<p>Ale co dla świeckiego (robotnika, przedsiębiorcy, artysty lub polityka) oznacza pójście do winnicy Pana? Może porzucenie swojej pracy i poświęcenie się bezpośredniej służbie Kościołowi i ewangelizacji? Czasem może chodzić także o to. Ale nie jest to  reguła. "Powołanie ludzi świeckich - kontynuuje ten sam dokument - oznacza wezwanie do tego, by żyli oni włączeni w rzeczywistość doczesną i poprzez uczestnictwo w działalności ziemskiej" (17). Winnicę stanowi świat, w której do pracy jest powołany świecki. On musi osiągnąć świętość w zwykłym życiu zawodowym i społecznym.</p>

<p>Miałem szczęście żyć przez długi czas obok świeckiego katolika, który był wzorcowym przykładem wcielenia w życie tego powołania i który też miał doniosły wkład w zwróceniu uwagi Kościoła na tę sprawę w latach posoborowych. Był to profesor Giuseppe Lazzati, rektor Uniwersytetu Katolickiego w Mediolanie. Jego mottem i dążeniem było takie pełne włączenie się do świata, żeby wszystkie sprawy były układane zgodnie z wolą Bożą:</p>

<p>Właśnie w związku z rzeczywistością doczesną chciałbym zwrócić uwagę na pewien aspekt, który jest może marginalny w przypowieści, ale znamienny i bardzo ważny w obecnej chwili, a jest nim problem bezrobocia. Gospodarz z przypowieści wyszedł o świcie, aby nająć robotników na dzień pracy. (Wówczas nie było kontraktów rocznych czy wieloletnich; przyjmowano i płacono tylko za konkretny dzień pracy). Wyszedł ponownie o dziewiątej rano i ujrzał innych bezrobotnych na placu. Ponownie poszedł na plac o piątej po południu i znowu zobaczywszy robotników spytał ich: "Czemu tu stoicie cały dzień bezczynnie? Odpowiedzieli mu: Bo nas nikt nie najął".</p>

<p>Jak widać przypowieść odnosi się także w swym języku do świata i problemów pracy. "Bo nas nikt nie najął!": taką smutną odpowiedź mogłyby dać dzisiaj miliony bezrobotnych.</p>

<p>Ukazuje to z całą pewnością przynajmniej jedną rzecz: że Jezus nie był nieczuły na ten problem. Tak dokładnie opisuję tę scenę, ponieważ wielokrotnie Jego spojrzenie zatrzymało się ze współczuciem na grupkach osób siedzących na ziemi lub wspartych o jakiś murek ze stopą opartą o niego, czekających, aż ktoś ich najmie. Sytuacje, które Jezus opisuje w swoich przypowieściach, zostały zaczerpnięte nie z książek, lecz z życia.</p>

<p>Wyjaśniliśmy, co oznacza na płaszczyźnie symbolicznej i duchowej fakt, iż gospodarz wypłacił tyle samo wszystkim robotnikom, niezależnie od czasu, jaki przepracowali. Takie postępowanie ma nam coś do powiedzenia także na płaszczyźnie ludzkiej. Ów gospodarz wiedział, że robotnicy z ostatniej godziny mają takie same potrzeby jak ci z pierwszej godziny. Dając wszystkim taką samą zapłatę, gospodarz pokazał, iż zwraca uwagę nie tyle na zasługi, co raczej na potrzeby. Zademonstrował, jak sam powiedział, że jest nie tylko sprawiedliwy, ale także dobry, hojny, ludzki.</p>

<p>Wiemy, co oznacza być bezrobotnym dla kogoś, kto ma rodzinę, lub dla młodego człowieka, który chce się ożenić i nie może, bo nie ma pracy, a tym samym nie jest w stanie zagwarantować rodzinie godnego utrzymania. Jest to problem nie tylko ekonomiczny, ale przede wszystkim ludzki. Osoba bezrobotna czuje się niepotrzebna, zbędna w społeczeństwie, czuje, że jest zbyteczna na świecie...</p>

<p>Stała praca to dzisiaj jedno z najcenniejszych dóbr na świecie. Jednym z powodów, że dla wielu brakuje pracy (nie jedynym, nie głównym, ale z pewnością istotnym) jest to, iż inni mają jej za dużo. Gromadzą różnorakie zajęcia, za które w różny sposób otrzymują wynagrodzenie. Święty Franciszek z Asyżu, który żył z jałmużny, troszczył się o to, by nie przyjmować więcej ponad to, co było konieczne, ponieważ jak mówił, "nie chcę stać się złodziejem jałmużn". Jak można stać się złodziejem jałmużny zabierając ją innym biednym, tak też można zostać złodziejem pracy, odbierając ją innym, którzy w ten sposób pozostaną bezrobotni.</p>

<p>Wspomniałem o świeckim katoliku zaangażowanym w sprawy doczesne. Najlepszym świadectwem, jakie chrześcijański przedsiębiorca może dać dzisiaj Ewangelii, jest tworzenie miejsc pracy. Kiedyś pewien bogaty przemysłowiec udał się po radę do mniszki klauzurowej. Postanowił zrobić ze swoim majątkiem to, co Pan by mu kazał, gotów był nawet sprzedać wszystko i rozdać ubogim. Zakonnica poprosiła o' czas, żeby mogła sprawę przemodlić i kiedy ów człowiek wrócił, by usłyszeć odpowiedź, mniszka zapytała go: "Czy ma pan jakieś odłożone pieniądze?". Odpowiedział jej: "Tak". "Proszę więc iść i otworzyć nową fabrykę i dać pracę nowym robotnikom!" Poszedł i tak uczynił.</p>

<p>Wiem dobrze, że te moje słowa nie nie zmienią w dramatycznej sytuacji milionów bezrobotnych, zwłaszcza wśród młodych i w niektórych regionach naszego kraju. Ale niech przynajmniej pomogą im poczuć się mniej samotnymi i zapomnianymi w ich oczekiwaniu. Moim życzeniem, o co też modlę się, jest to, żeby jak najszybciej mogli usłyszeć słowa, które usłyszeli robotnicy z przypowieści: "Idźcie i wy do mojej winnicy, a co będzie słuszne, dam wam". Idźcie do mojej fabryki, do mojego zakładu, do mojej stoczni...</p>

<p>Nie zapominajmy także, że wszyscy jesteśmy wezwani do pracy w winnicy Pańskiej, żeby otrzymać nagrodę wieczną.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A45">26 niedz. zwykła</a></h2>
<h4>XVI. niedziela zwykła</h4>

<h5>Czy rzeczywiście prostytutki wejdą przed nami do królestwa niebieskiego?</h5>

<h5>Czytania: Ez 18,25-28; Flp 2,1-11; Mt 21,28-32</h5>

<p>W Ewangelii z dzisiejszej niedzieli Jezus mówi do nas ponownie posługując się przypowieścią:</p>

<p><I>"Pewien człowiek miał dwóch synów. Zwrócił się do pierwszego i rzekł: Dziecko, idź dzisiaj i pracuj w winnicy. Ten odpowiedział: Idę, panie, lecz nie poszedł. Zwrócił się do drugiego i to samo powiedział. Ten odparł: Nie chcę. Później jednak opamiętał się i poszedł. Któryż z tych dwóch spełnił wolę ojca? Mówi Mu: Ten drugi".</I></p>

<p>Syn, który mówi "tak", ale robi odwrotnie, uosabia tych, którzy znali Boga i postępowali według Jego Prawa, ale gdy trzeba było podjąć konkretną decyzję przyjęcia Chrystusa, który był wypełnieniem Prawa, cofnęli się. Synem, który powiedział "nie", ale w końcu zrobił to, o co został poproszony, są ci, którzy swego czasu żyli poza Prawem i wolą Bożą, ale potem dzięki Jezusowi opamiętali się i przyjęli Ewangelię. Na tej podstawie Jezus wyciągnął swój wniosek wobec arcykapłanów i starszych ludu: "Celnicy i nierządnice wchodzą przed wami do królestwa niebieskiego".</p>

<p>Co nam mówi ta ewangeliczna stronica? Myślę, iż to, że u Boga nie liczą się słowa i piękne obietnice, jeśli nie są poparte czynami. Również dla Boga między słowem a czynem jest wielka przepaść. "Nie każdy, który Mi mówi: Panie, Panie!, wejdzie do królestwa niebieskiego, lecz ten, kto spełnia wolę mojego Ojca".</p>

<p>Przypowieść Jezusa, jak widać, nie jest daleka od życia. To, czego Bóg oczekuje od nas, jest tym, czego my oczekujemy od innych w życiu. To, czego na przykład każdy ojciec i każda matka oczekuje od swoich dzieci, czyli rzeczywistego posłuszeństwa, a nie tylko słownego; miłości opartej nie na postanowieniach łatwo podejmowanych w młodości i szybko zapominanych w starości i w potrzebie, ale miłości rzeczywistej, zdolnej nawet do ofiar.</p>

<p>Szczególnie jeden rozdźwięk w życiu chrześcijanina jest wyjątkowo obrzydliwy, a mianowicie niezgodność między tym, co wyznaje i obiecuje w kościele lub podczas modlitwy, a tym, co robi potem w domu i w pracy. Postępuje krótko mówiąc jak "brat tak" w kościele, a jak "brat nie" w życiu. Świat słusznie ocenia nas po czynach, nie zaś po słowach. "Lepiej być chrześcijanami nie mówiąc o tym, niż rozgłaszać to, nie będąc nimi" mawiał męczennik święty Ignacy z Antiochii.</p>

<p>Musimy jednak uważać, ponieważ także tej zasady można nadużyć! Są osoby niewierzące lub nie praktykujące, które zawsze są gotowe tłumaczyć się: "Ale przecież ci, którzy chodzą do kościoła są gorsi od innych!", uważając się tym samym za usprawiedliwionych, że nie chodzą do kościoła i nie modlą się. Przede wszystkim zasada podana przez te osoby jest zwykle bardzo dyskusyjna. O tym, co jest złe lub dobre, decyduje ich upodobanie i interes. Jeśli żona chodzi do kościoła, to musi się wszystkim obarczać, na wszystko się godzić, zawsze milczeć, nigdy nie odpowiadać... Nie liczą się z tym, że ten; kto się modli i stara się żyć Ewangelią; jest człowiekiem i może mieć swoje ograniczenia i swe zmagania. Nawet gdyby chodziło o niespójność postępowania nie usprawiedliwia to nikogo, każdy musi odpowiedzieć przed Bogiem i swoim sumieniem za to, co robi, a nie za to; co robią inni.</p>

<p>Wyjaśniwszy główną myśl przypowieści powróćmy do dziwnego wniosku wyciągniętego przez Jezusa:</p>

<p><I>"Zaprawdę, powiadam wam: Celnicy i nierządnice wchodzą przed wami do królestwa niebieskiego".</I></p>

<p>Żadnymi słowami Jezusa nigdy tak nie manipulowano jak tymi. Czasem nawet otaczano prostytutki swego rodzaju ewangeliczną aurą, idealizując je i przeciwstawiając je tak zwanym prawomyślnym, którymi byliby wszyscy bez różnicy, uczeni w Piśmie i faryzeusze obłudnicy: Literatura pełna jest "dobrych" prostytutek. Wystarczy wspomnieć "Traviatę" Giuseppe Verdiego lub łagodną Sonię z "Winy i kary" Fiodora Dostojewskiego!</p>

<p>Ale jest to straszliwe nieporozumienie. Jezus dał ekstremalny przykład, jakby mówiąc: "Nawet nierządnice - co mówi samo za siebie - wejdą przed wami do królestwa Bożego". Prostytucja postrzegana jest tu z całą powagą i użyta jako porównanie, żeby określić ciężkość grzechu tego, kto uparcie odrzuca prawdę.</p>

<p>Nie zauważa się przy tym, że idealizując prostytutki, idealizuje się równocześnie także celników, którzy zawsze im towarzyszą w Ewangelii, czyli lichwiarzy.</p>

<p>Byłoby czymś tragicznym, gdyby te ewangeliczne słowa uczyniły chrześcijan mniej uważnymi w zwalczaniu degradującego fenomenu prostytucji, który przybrał dzisiaj tak alarmujące rozmiary w naszych miastach. Jezus miał zbyt wiele szacunku dla kobiety, aby nie cierpiał z powodu tego, kim się staje, jeśli dochodzi do takiego stanu. On ceni nierządnicę nie za jej sposób życia, ale za jej zdolność zmiany i oddania na służbę dobra swej miłości. Jak Magdalena, która po nawróceniu poszła za Jezusem aż pod krzyż i była pierwszym świadkiem zmartwychwstania. Jezus mówi wprost, co chce uwypuklić tą wypowiedzią: że celnicy i nierządnice nawrócili się dzięki słowu Bożemu głoszonemu przez Jana Chrzciciela, arcykapłani i starsi ludu - nie.</p>

<p>Ewangelia nie popycha nas więc do wszczynania moralizatorskich kampanii przeciwko prostytutkom, ale też nie nakłania nas do lekceważenia tego fenomenu, jakby była to rzecz bez znaczenia. Dzisiaj prostytucja przybrała nową formę, która przynosi ogromne zyski, bez ponoszenia ryzyka zawsze towarzyszącego tym biednym kobietom skazanym na ulicę. Polega na sprzedawaniu własnego ciała ze spokojem w świetle reflektorów dzięki aparatowi fotograficznemu lub kamerze.</p>

<p>To, co kobieta robi, kiedy użycza siebie pornografii lub pozwala na pewne nadużycia w reklamach, jest sprzedawaniem własnego ciała dla spojrzeń zamiast dla kontraktu. Jest to prostytucja gorsza od tej tradycyjnej, ponieważ narzuca się publicznie, nie szanując wolności i uczuć ludzi. Jest to więc forma przemocy.</p>

<p>Jestem przekonany, że ten fenomen sprowokowałby dzisiaj w Chrystusie ten sam gniew, którym płonął przeciw obłudnikom swoich czasów. Ponieważ chodzi właśnie o obłudę. Udawanie, że wszystko jest w porządku, że jest to nieszkodliwe, iż nie jest to żadne wykroczenie ani nie stanowi dla nikogo zagrożenia, przybieranie wystudiowanej pozy niewinności i naiwności, wystawiając własne ciało na żer czyjejś pożądliwości.</p>

<p>Uczyniwszy to konieczne uściślenie myślę, że zdradziłbym ducha Ewangelii, gdybym nie powiedział o nadziei niesionej przez te słowa Chrystusa kobietom, które z różnych powodów (często z desperacji) znalazły się na ulicy, często jako ofiary bezlitosnych wyzyskiwaczy. Ewangelia jest dobrą nowiną, wieścią o wyzwoleniu, nadziei także dla prostytutek. Może nawet przede wszystkim dla nich. Jezus chciał, żeby tak było.</p>

<p>Nie spodziewam się, że wiele prostytutek ogląda ten program, ale nawet gdyby była tylko jedna, nie chcę zmarnować okazji. (Czyż dobry pasterz nie zostawił dziewięćdziesięciu dziewięciu owiec i nie poszedł szukać tej jednej, która się zagubiła?). Pragnę, żeby Ewangelia jaśniała przed jej oczami, by mogła odkryć, że jest ktoś, kto jej nie osądza, ale ją kocha i czeka na nią, a jest nim Jezus Chrystus.</p>

<p>Ewangelia mówi nam o jawnogrzesznicy (nie wiemy, czy była nią Magdalena lub ktoś inny, ale nie ma to znaczenia), która pewnego dnia na oczach wszystkich weszła do domu, w którym przebywał Jezus, "stanąwszy z tyłu u nóg Jego, płacząc, zaczęła łzami oblewać Jego nogi i włosami swej głowy je wycierać. Potem całowała Jego stopy i namaszczała je olejkiem" (por. Łk 7,36nn). Co skłoniło ją do zrobienia tego? Słyszała, jak ów mąż mówił o miłosierdziu, o przebaczeniu. W Jego słowach i spojrzeniu poczuła po raz pierwszy, że istnieje rodzaj miłości, której ona nigdy nie zaznała. Zrodziła się w niej nadzieja, która dokonała reszty. Nigdy już nie będzie musiała się wstydzić i czuć w sercu pogardy do samej siebie. Narodziła się nowa kobieta, która niczego się nie lęka. Znalazła bowiem prawdziwą miłość.</p>

<p>Tym, którzy się wówczas gorszyli, Jezus rzekł: "Odpuszczone są jej liczne grzechy, ponieważ bardzo umiłowała". Potem zwracając się do kobiety dodał: "Twoja wiara cię ocaliła, idź w pokoju". Jakaż cicha rewolucja dokonała się owego dnia! Od tamtej chwili nikt nie jest już napiętnowany na całe życie, nikt nie jest zmuszony przez los do pozostania tym, kim jest. Można się zmienić. Prostytutka może się stać apostołem, świętą, światłem dla całego Kościoła. Historia zna wiele prostytutek, które stały pokutnicami, pustelnicami i wielkimi świętymi. Najsławniejsza po Magdalenie jest Maria Egipska, czczona przez chrześcijaństwo wschodnie. Jezus rzeczywiście przyszedł "zbawić to, co zginęło".</p>
<p>
<b>[ <a href="#Top">Powrót</a> ]</b>
</p>


<h2><a name="A46">27 niedz. zwykła</a></h2>
<h4>XVII. niedziela zwykła</h4>

<h5>Żydzi i chrześcijanie</h5>

<h5>Czytania: Iz 5,1-7; Flp 4,6-9; Mt 21,33-43</h5>

<p>Także Ewangelia z dzisiejszej niedzieli przedstawia nam przypowieść. Pewien człowiek - powiedział Jezus - miał winnicę, którą osobiście zasadził i o którą bardzo się troszczył.</p>

<p>Gdy nadeszła pora winobrania posłał sługi, by zebrali owoce. Ale co się stało? Rolnicy niektóre sługi zabili, innych obili. Posłał następnych, których jednak spotkał ten sam los. Pozostał mu już tylko syn. Pomyślał sobie: z pewnością uszanują mojego syna. Tu trzeba by sięgnąć do tekstu, ponieważ przebija z niego rzeczywistość historyczna, do której się odnosi:</p>

<p><I>"Rolnicy zobaczywszy syna mówili do siebie: To jest dziedzic; chodźcie zabijmy go, a posiądziemy jego dziedzictwo. Chwyciwszy go, wyrzucili z winnicy i zabili".</I></p>

<p>Aluzja do Jezusa, który wkrótce zostanie pojmany, wyprowadzony poza miasto i ukrzyżowany, jest wyraźna. Jak w wielu innych przypadkach Jezus pozwala, żeby wnioski wyciągnęli słuchacze. "Co zrobi właściciel winnicy?" Odpowiedzieli Mu: "Nędzników marnie wytraci, a winnicę odda w dzierżawę innym rolnikom, takim, którzy mu będą oddawali plon we właściwej porze .</p>

<p>Znaczenie jest jasne: mowa jest o tak zwanym odrzuceniu Izraela, który w Piśmie świętym często jest symbolizowany przez winnicę. Ale tym razem Jezus dodał mówiąc:</p>

<p><I>"Dlatego powiadam wam: Królestwo Boże będzie wam zabrane, a dane narodowi, który wyda jego owoce".</I></p>

<p>Właśnie w tym pierwszym tygodniu października przypada dzień, który począwszy od historycznego spotkania papieża w Asyżu w 1986 roku, jest każdego roku poświęcony dialogowi między różnymi religiami. Jest to więc dobra okazja, aby zająć się tematem tak zwanego odrzucenia Izraela, o którym wielokrotnie wspominają Ewangelie, i bardziej ogólnie relacjami pomiędzy chrześcijanami a Żydami.</p>

<p>Uproszczona i triumfalistyczna interpretacja tej i podobnych ewangelicznych stronic przyczyniła się do wytworzenia klimatu potępienia Żydów, co doprowadziło do znanych nam tragicznych konsekwencji. Nie znaczy to, że mamy porzucić pewniki płynące z Ewangelii, ale niewiele też trzeba, żeby zdać sobie sprawę, jak często nasza postawa wypaczała pierwotnego ducha Ewangelii.</p>

<p>Przede wszystkim w tych strasznych słowach Chrystusa: ,;Królestwo Boże będzie wam zabrane...", widać nadzwyczajną miłość Boga do Izraela, nie zaś zimne potępienie. Jest to miłosna pasja, jaka miała miejsce między Chrystusem a Izraelem. On powiedział pewnego dnia, że został posłany jedynie do owiec, które poginęły z domu Izraela.</p>

<p>Ponadto chodzi tu o odrzucenie pedagogiczne, nie zaś ostateczne. Również w Starym Testamencie Bóg odrzucał swój lud, jak wtedy, gdy musiał pójść w niewolę babilońską. Jeden z tych przypadków opisuje Izajasz w pierwszym czytaniu, posługując się także obrazem winnicy ("Pokażę wam, co uczynię winnicy mojej: rozbiorę jej żywopłot, rozwalę jej ogrodzenie, by ją stratowano"). To jednak nie przeszkodziło Bogu nadal kochać Izraela i czuwać nad nim.</p>

<p>Święty Paweł zapewnia nas, że to ostatnie odrzucenie zapowiedziane przez Jezusa nie będzie ostateczne. A nawet w tajemniczy sposób pozwoli poganom wejść do królestwa. "Czy aż tak się potknęli - pisze - że całkiem upadli? Żadną miarą". Apostoł pozwala dostrzec przyszłe pojednanie Żydów i chrześcijan jako swego rodzaju powstanie ze śmierci dożycia (por. Rz 11,11.15).</p>

<p>Idzie jednak dalej. Mówi, że "jeżeli zaczyn jest święty, to i ciasto; jeżeli korzeń jest święty, to i gałęzie" (Rz 11,16). Dzięki wierze Abrahama - która była zaczynem i korzeniem - cały naród</p>

<p>żydowski jest święty, choć, jak mówi apostoł, niektóre gałęzie zostały odcięte.</p>

<p>To właśnie Paweł, mylnie uważany za zwolennika rozłamu między Izraelem a Kościołem, podpowiada właściwą postawę wobec dramatu narodu żydowskiego. Nie pewność siebie i głupie przechwałki ("To my jesteśmy teraz nowym Izraelem, ludem wybranym!"), ale raczej lęk i drżenie przed niezbadaną tajemnicą Bożego postępowania. ("Niech przeto ten, komu się zdaje, że stoi, baczy, aby nie upadł!"). Tym bardziej więc powinniśmy szanować Izraela, który jest "korzeniem i pniem, w który zostaliśmy wszczepieni".</p>

<p>Posłuchajcie, co miał odwagę powiedzieć odnośnie do Żydów:</p>

<p><I>"W sercu swoim odczuwam wielki smutek i nieprzerwany ból. Wolałbym bowiem sam być pod klatwą odłączony od Chrystusa dla zbawienia braci moich, którzy według ciała są moimi rodakami. Są to Izraelici, do których należy przybrane synostwo i chwała, przymierza i nadanie Prawa, pełnienie służby Bożej i obietnice. Do nich należy praojcowie, z nich również jest Chrystus według ciała" (Rz 9,1-3).</I></p>

<p>Gdyby w przeszłości wszyscy chrześcijanie troszczyli się, aby mieć w sercu takie uczucia, gdy mówili o Żydach, historia miałaby całkiem inny przebieg. Pamiętam czego doświadczyłem wiele lat temu lecąc samolotem do Ziemi Świętej. Czytając Ewangelię nagle zorientowałem się, że muszę całkowicie zmienić moje nastawienie wobec Żydów, którzy byli wtedy atakowani ze wszystkich stron z powodu trudnego problemu Palestyńczyków. Krótko mówiąc musiałem "nawrócić się do Izraela". Pokochać go.</p>

<p>Zrozumiałem, iż wrogość chrześcijanina do Żyda rani przede wszystkim Jezusa. "Nikt - napisane jest - nie odnosił się z nienawiścią do własnego ciała", a Żydzi są przecież rodakami Chrystusa według ciała. Jezus bardzo kochał swój naród. Płakał z powodu zbliżającej się zagłady Jerozolimy, nie cieszył się z niej jak z odwetu.</p>

<p>Nie można tak po prostu identyfikować judaizmu z państwem Izrael, choć z drugiej strony tych dwóch spraw nie można też rozdzielić. Można nie zgadzać się z pewnymi aspektami polityki izraelskiej względem Palestyńczyków (także w świetle niektórych wydarzeń, które miały ostatnio miejsce), nie przestając jednak czuć solidarności z Izraelem jako rzeczywistością historyczną i duchową.</p>

<p>Jeśli pewnego dnia Żydzi (co, jak mówi Paweł, kiedyś nastąpi) przekonają się do Jezusa, stanie się tak dzięki wewnętrznemu procesowi, będzie to rezultat ich własnych poszukiwań (co już częściowo ma miejsce). My, chrześcijanie, nie możemy z zewnątrz przyspieszyć tego procesu, to znaczy starać się ich nawrócić. Straciliśmy do tego prawo z powodu sposobu, w jaki staraliśmy się to robić w przeszłości. Najpierw przez dialog i pojednanie muszą się zabliźnić stare rany.</p>

<p>Nie wyobrażam sobie, jak chrześcijanin naprawdę kochający Izraela może nie chcieć pewnego dnia odkryć Jezusa, którego Ewangelia określa jako "chwałę ludu Twego, Izraela" (Łk 2,32). Nie sądzę, żeby był to prozelityzm. Ale na razie rzeczą najważniejszą jest usunięcie przeszkód, które uniemożliwiają pojednanie, złego światła, w jakim ukazaliśmy im Jezusa. Także przeszkód obecnych w języku. Ile to razy w naszej mowie słowo "Żyd" występuje w znaczeniu pogardliwym lub przynajmniej negatywnym.</p>

<p>Począwszy od Soboru Watykańskiego II relacje między chrześcijanami a Żydami bardzo się poprawiły. Dekret o ekumenizmie uznał szczególny statut Izraela pośród religii. Judaizm nie jest dla chrześcijanina po prostu inną religią, jest integralną częścią naszej religii. Adorujemy bowiem tego samego Boga Abrahama, Izaaka i Jakuba, który dla nas, chrześcijan; jest także Bogiem Jezusa Chrystusa.</p>

<p>Jan Paweł II odwiedzając rzymską synagogę nazwał Żydów starszymi braćmi. Wszędzie powstają inicjatywy konstruktywnego dialogu. Możemy być wdzięczni Duchowi Świętemu za te zmiany i życzyć sobie, aby trwały i by od dialogu żydowsko-chrześcijańskiego można było przejść do prawdziwej przyjaźni żydowsko-chrześcijańskiej.</p>

<p>Może już zaczęło się przechodzenie od fazy dialogu do fazy przyjaźni między Żydami a chrześcijanami. Dzisiaj moim końcowym pozdrowieniem jest pozdrowienie znajdujące się w Liście świętego Pawła do Galatów, które skieruję do całego świata żydowskiego tu we Włoszech i na całym świecie:</p>

<p><I>"Na Izraela Bożego niech zstąpi pokój i miłosierdzie!"</I></p>
<p>
<b>[ <a href="#Top">Powrót</a> ]</b>
</p>


<h2><a name="A47">28 niedz. zwykła</a></h2>
<h4>XVIII. niedziela zwykła</h4>

<h5>Nie opuszczać ważnego dla pilnego!</h5>

<h5>Czytania: Iz 25,6-10a; Flp 4,12-14.19-20; Mt 22,1-14</h5>

<p>Także tym razem dzisiejsza Ewangelia przedstawia nam Jezusową przypowieść. Zwyczaj posługiwania się przypowieściami pozwala nam sądzić, że gdyby Jezus żył dzisiaj byłby największym kaznodzieją telewizyjnym. Posługiwanie się bowiem przypowieściami oznacza mówienie za pomocą obrazów, scen z życia, w sposób konkretny, nie zaś abstrakcyjny, czyli w sposób, w jaki według ekspertów powinno się przemawiać w telewizji:</p>

<p>Dzisiejsza przypowieść ukazuje nam króla wydającego ucztę weselną. Gdy nadeszła stosowna chwila postał sługi, by zwołali zaproszonych gości. Gdy odmówili król rozgniewał się, postanowił zastąpić ich innymi gośćmi mówiąc: "Uczta wprawdzie jest gotowa, lecz zaproszeni nie byli jej godni. Idźcie więc na rozstajne drogi i zaproście na ucztę wszystkich, których spotkacie. </p>

<p>Także ta przypowieść, jak wiele innych, o których mówiliśmy wcześniej, odnosi się do konkretnego wydarzenia. Gośćmi z urzędu byli Żydzi, którzy przez wieki oczekiwali nadejścia królestwa mesjańskiego (uczty weselnej), natomiast gośćmi znalezionymi na rozstajach dróg są ci, którzy swego czasu byli wyłączeni (celnicy, grzesznicy) i przede wszystkim nawróceni z pogaństwa. To ci, których w innym miejscu Ewangelia ukazuje jako robotników z ostatniej godziny.</p>

<p>Pozostawmy jednak tym razem jej bezpośrednie znaczenie historyczne i spróbujmy uchwycić jej stale aktualne sedno. Chciałbym się skoncentrować na motywach, dla których pierwej zaproszeni nie przyszli na ucztę.</p>

<p>Mateusz mówi, że zlekceważyli zaproszenie i "poszli: jeden na swoje pole, drugi do swego kupiectwa". Tutaj widać przydatność synopsy ewangelicznej, o której mówiliśmy, czyli o korzyści równoległego czytania trzech Ewangelii, uzupełniając je nawzajem.</p>

<p>Ewangelia Łukasza jest bowiem w tym miejscu bardziej szczegółowa i tak oto ukazuje motywy odmowy:</p>

<p><I>"Pierwszy kazał mu powiedzieć: Kupiłem pole, muszę wyjść, aby je obejrzeć; proszę cię, uważaj mnie za usprawiedliwionego.<br>
Drugi rzekł: Kupiłem pięć par wołów i idę je wypróbować; proszę cię, uważaj mnie za usprawiedliwionego.<br>
Jeszcze inny rzekł: Poślubiłem żonę i dlatego nie mogę przyjść" (Łk 14,18-20).</I></p>

<p>Co łączy tych ludzi? Wszyscy mają coś pilnego do zrobienia, coś, co nie może zaczekać, co wymaga ich natychmiastowej obecności. Czym natomiast jest uczta weselna? Ona symbolizuje dobra mesjańskie, uczestnictwo w zbawieniu przyniesionym przez Chrystusa, a więc możliwość życia wiecznego.</p>

<p>Uczta jest zatem rzeczą ważną w życiu, a nawet jedyną ważną rzeczą, ponieważ "cóż za korzyść ma człowiek, jeśli cały świat zy ska, a zatraci swoją duszę?".</p>

<p>Jasno przeto widać, na czym polegał błąd gości. Opuścili to, co ważne, dla tego, co pilne, to, co istotne, dla tego, co akcydentalne! Jest to ryzyko tak bardzo rozpowszechnione i tak zdradzieckie (nie tylko, jak zobaczymy, na płaszczyźnie religijnej, ale również na tej czysto ludzkiej), że warto poświęcić mu nieco czasu.</p>

<p>Zacznijmy przede wszystkim od płaszczyzny religijnej. Opuszczanie ważnego dla pilnego na płaszczyźnie duchowej oznacza stałe przekładanie obowiązków religijnych, ponieważ ciągle pojawia się coś pilnego do zrobienia. Jest niedziela i przyszła pora pójścia na Mszę, ale trzeba przecież pójść z wizytą, jest coś do zrobienia w ogrodzie, trzeba ugotować obiad. Msza może zaczekać, obiad nie. Przekłada się więc Mszę i zaczyna krzątać wokół garnków.</p>

<p>Dla innych dotyczy to modlitwy. Słyszą, że powinni poświęcić nieco czasu modlitwie, ale przypomina się im, że jeszcze to trzeba załatwić, gdzieś zadzwonić, i tak przekładają bez końca. Problem polega na tym, że spraw pilnych lub uważanych za takie zawsze mamy pełno, tym samym systematycznie przesuwamy wypełnianie obowiązków duchowych z powodu trosk materialnych.</p>

<p>Ewangelia podsuwa nam wspaniały przykład dotyczący tej sprawy. Pewnego dnia Jezus odwiedził swych przyjaciół w Betanii. Maria od razu zrozumiała, co jest ważne: pozostać z Jezusem, słuchać Go, dotrzymywać Mu towarzystwa, nie zmarnować tak cennych chwil. Marta natomiast "uwijała się koło rozmaitych posług" i nawet poskarżyła się, że siostra jej nie pomaga. Znamy Chrystusową odpowiedź:</p>

<p><I>"Marto, Marto, troszczysz się i niepokoisz o wiele; a potrzeba mało albo tylko jednego. Maria obrała najlepszą cząstkę, której nie będzie pozbawiona" (Łk 10,41-42).</I></p>

<p>Jedna jest rzecz bezwzględnie ważna i konieczna w życiu: zdobyć Boga i wraz z Nim życie wieczne. Zaniedbać to z powodu małych spraw, choćby i pilnych, jest głupotą, jest ostateczną klęską. W życiu można przegrać na różne sposoby: jako mąż lub jako żona; jako ojciec lub jako matka, jako biznesmen, jako artysta... Ale są to porażki relatywne. Można bowiem być przegranym w tych wszystkich dziedzinach i być zarazem osobą jak najbardziej godną szacunku. Są święci, których życie było jednym pasmem porażek. Inaczej jest jednak, gdy straci się Boga. W tym wypadku klęska jest definitywna, nieodwołalna. Jest to chybienie celu, dla którego jest się na świecie.</p>

<p>Kierkegaard, który oprócz tego, że był jednym z największych filozofów, był także człowiekiem głęboko wierzącym, mawiał: "Z pewnością są na tym świecie straszliwe cierpienia i nieszczęścia, życia całkowicie zmarnowane. Sam znam liczne przypadki. Ale tak naprawdę zmarnowane jest tylko życie tego, kto trwoni je oszukany przez ziemskie radości, zabiegając jedynie raz o tę, innym razem o tamtą rzecz. Zupełnie nie zdając sobie sprawy, że jest Bóg i że on, właśnie on, stoi przed tym Bogiem. Zdaje mi się, że mógłby płakać całą wieczność na myśl, że jest na świecie ta nędza".</p>

<p>Przy okazji chciałbym zacytować jeszcze innego filozofa. Odnośnie do ciągłego przekładania postanowień przytacza przykład człowieka ogarniętego pasją hazardu. Sumienie podpowiada mu, że powinien przestać, że niszczy siebie i rodzinę. Co wówczas robi? Staje i skruszony oświadcza uroczyście: "Ślubuję na wszystkie świętości, że nigdy więcej w życiu nie będę grał, nigdy więcej! Ten wieczór, Panie, zagram ostatni raz".</p>

<p>Jasne, że nie zrobił nic dobrego! W ten sposób będzie grał całe życie, powtarzając sobie za każdym razem: "Tylko ten jeden raz, dzisiejszy wieczór będzie ostatni". Jasne jest, że to, co ów filozof mówił o nałogu hazardu, odnosi się również do innych nałogów. "Święcie ślubuję, że nie będę już pił, nie wezmę już narkotyków, nie będę już oglądał spektakli pornograficznych... Tylko jeszcze ten jeden raz". Nic nie osiągnęliśmy. Jeśli już, to mówimy coś odwrotnego: "Skoro nie mogę żyć bez hazardu, bez narkotyków lub bez wódki, to będę robił to przez resztę mego życia. Ale nie tego wieczoru. .</p>

<p>Powiedziałem, że niebezpieczeństwo opuszczenia ważnego dla pilnego występuje również w środowisku ludzkim, w codziennym życiu i chciałbym, zanim zakończę, wspomnieć także o tym. Dla mężczyzny z pewnością rzeczą bardzo ważną jest poświęcanie czasu rodzinie, przebywanie z dziećmi, rozmawianie z nimi, gdy są duże, bawienie się z nimi, gdy są małe. Ale w ostatniej chwili zawsze pojawia się coś pilnego do załatwienia w biurze, godziny nadliczbowe w pracy i przekłada się to na następny raz. Na koniec wraca się do domu zbyt późno, jest się zbyt zmęczonym, żeby myśleć o czymkolwiek.</p>

<p>Dla syna lub córki bardzo ważną sprawą jest odwiedzenie starych rodziców żyjących samotnie lub jakimś domu starców. Dla każdego bardzo ważną rzeczą są odwiedziny u chorego, by wesprzeć go i może pomóc mu w czymś. Ale nie jest to pilne, przekładamy to więc i na pozór świat się nie zawalił, może nawet nikt się nie zorientował. I tak odkładamy bez końca.</p>

<p>To samo dzieje się, gdy chodzi o troskę o własne zdrowie, co również zalicza się do rzeczy ważnych. Lekarz lub po prostu twoje ciało ostrzega cię, że powinieneś zadbać o siebie, wziąć kilka dni wolnego, unikać tego typu stresów... Odpowiesz: tak, tak, zrobię to, gdy tylko skończę tę pracę, kiedy urządzę dom, kiedy spłacę wszystkie długi... Aż sami spostrzeżemy, że jest już za późno...</p>

<p>Oto na czym polega pułapka: trwoni się życie na pogoni za tysiącem małych spraw i nigdy nie znajduje się czasu dla tego, co ma rzeczywisty wpływ na relacje międzyludzkie, co może dać prawdziwą radość (i, zaniedbane, prawdziwy smutek) w życiu...</p>

<p>Widzimy tym samym, jak Ewangelia jest pośrednio szkołą życia. Uczy nas ustalać priorytety, dążyć do tego, co istotne. Jednym słowem nie stracić tego, co ważne, na rzecz tego, co pilne, jak stało się w przypadku gości z przypowieści. Nie mogę jednak przemilczeć ostatniej sprawy. Uczta, o której wspomina przypowieść, ponawia się w każdą niedzielę w Kościele. Jest to uczta eucharystyczna. Baczmy, byśmy nie byli tymi, którzy ożenili się i dlatego..., którzy kupili pięć par wołów (lub nowy samochód) i dlatego..., którzy muszą pójść na stadion lub poszli późno spać, dlatego...</p>

<p>Poprzestanę na tym, gdyż nie chcę prawić wam morałów, ale jedynie zaczerpnąć wraz z wami nieco mądrości życiowej z Chrystusowej Ewangelii.</p>
<p>
<b>[ <a href="#Top">Powrót</a> ]</b>
</p>


<h2><a name="A48">29 niedz. zwykła</a></h2>
<h4>XIX. niedziela zwykła</h4>

<h5>"Oddajcie Cezarowi to, co należy do Cezara"</h5>

<h5>Czytania: Iz 45,14-26; 1 Tes 1,1-5b; Mt 22,15-21</h5>

<p>Dzisiejszą Ewangelię kończy jedno z tych lapidarnych zdań Jezusa, które wycisnęły głęboki ślad w ludzkiej historii:</p>

<p><I>"Oddajcie Cezarowi to, co należy do Cezara, a Bogu to, co należy do Boga".</I></p>

<p>Co sprowokowało tę deklarację? Pewnego dnia dwie zwalczające się grupy polityczne, ale zjednoczone przeciwko Jezusowi faryzeusze i herodianie - wysłały do Chrystusa delegację z zapytaniem: "Czy wolno płacić podatek Cezarowi?". Ewangelia mówi nam, że chcieli pochwycić Go w mowie i Jezus, który to zrozumiał, odparł: "Czemu Mnie wystawiacie na próbę, obłudnicy?".</p>

<p>Na czym polegała pułapka? Właśnie na składzie delegacji. Faryzeusze byli nacjonalistami i skrytymi wrogami rzymskiej władzy. Herodianie natomiast współpracowali z Rzymianami i wspierali ich. Gdyby więc Jezus odpowiedział: "Tak, wolno płacić podatek", to zniechęciłby do siebie tłumy wrogo nastawione do okupanta i znalazłby się w izolacji. Gdyby natomiast odrzekł: "Nie, nie godzi się płacić podatku", wówczas herodianie mogliby oskarżyć Go przed prokuratorem rzymskim o wszczynanie buntu.</p>

<p>Jezus jednak zniweczył ich plan odpowiedzią, która umieściła problem na płaszczyźnie nieskończenie głębszej i uniwersalnej. Już nie: albo Cezar, albo Bóg, lecz: i jeden, i drugi, każdy wedle swego miejsca. Każąc swym rozmówcom wyciągnąć z kieszeni monetę z podobizną Cezara, Jezus zmusił ich pośrednio do przyznania się, że również oni używają rzymskich monet jako środka płatniczego i tym samym korzystają z czegoś, co pochodzi od władzy cesarskiej.</p>

<p>Jest to początek rozdziału religii od władzy, co przedtem u wszystkich narodów i we wszystkich ustrojach było ściśle ze sobą złączone. Żydzi byli przyzwyczajeni do postrzegania przyszłego królestwa Bożego, które zapoczątkuje Mesjasza, jako teokracji, czyli jako bezpośrednich rządów Boga nad całą ziemią przez swój naród. Teraz jednak słowa Chrystusa ukazały, że królestwo Boże jest na tym świecie, ale nie jest z tego świata, iż jest czymś odmiennym, dlatego może współistnieć z każdym ustrojem, czy to sakralnym, czy świeckim.</p>

<p>Ukazane są w ten sposób dwa jakościowo różne panowania Boga nad światem: władza duchowa ustanawiająca królestwo Boże, którą sprawuje bezpośrednio w Chrystusie, i władza świecka lub polityczna, którą Bóg sprawuje pośrednio, powierzając ją wolnemu wyborowi ludzi i grze innych procesów.</p>

<p>Cezar i Bóg nie są umieszczeni na tej samej płaszczyźnie, ponieważ również Cezar zależy od Boga i musi zdać przed Nim rachunek. W Piśmie świętym czytamy tę przestrogę skierowaną do władców i królów, która oczywiście odnosi się dzisiaj do polityków:</p>

<p><I>"Słuchajcie, królowie: od Pana otrzymaliście władzę, <br>
On zbada uczynki wasze...<br>
będzie sąd surowy nad panującymi" (Mdr 6,1 nn).</I></p>

<p>"Oddajcie Cezarowi to, co należy do Cezara" oznacza więc: "Oddajcie Cezarowi to, co Bóg chce; żeby było oddane Cezarowi". To Bóg jest ostatecznym panem wszystkich, łącznie z Cezarem. Nie jesteśmy rozdzieleni między dwie przynależności, nie jesteśmy zmuszeni służyć dwóm panom. Chrześcijanin może słuchać państwa, ale też może się sprzeciwić, kiedy występuje ono przeciw Bogu i Jego prawom. W tym wypadku na nic się zda powoływanie się na rozkazy otrzymane od przełożonych, jak robili to przed sądem hitlerowcy odpowiedzialni za zbrodnie wojenne. Bardziej bowiem niż ludzi trzeba słuchać Boga i własnego sumienia. Nie można oddać Cezarowi duszy, która należy do Boga.</p>

<p>Paweł jako pierwszy wyciągnął wnioski praktyczne z tej Chrystusowej nauki. Pisze bowiem: "Każdy niech będzie poddany władzom, sprawującym rządy nad innymi. Nie ma bowiem władzy, która by nie pochodziła od Boga... Kto więc przeciwstawia się władzy - przeciwstawia się porządkowi Bożemu... Z tego samego też powodu płacicie podatki. Bo ci, którzy się tym zajmują, z woli Boga pełnią swój urząd" (Rz 13,1nn).</p>

<p>Trzeba zwrócić uwagę, że Apostoł wpaja lojalność nie względem państwa chrześcijańskiego popierającego Kościół, lecz do władzy pogańskiej, która go prześladowała. Uczciwe płacenie podatków dla chrześcijanina (a myślę, że dla każdego uczciwego człowieka) jest obowiązkiem wypływającym ze sprawiedliwości, a więc obowiązkiem sumienia. Państwo, gwarantując obywatelowi porządek, handel i całą pozostałą infrastrukturę, ma prawo oczekiwać czegoś w zamian, właśnie dlatego, żeby mogło zapewniać to wszystko.</p>

<p>Przestępstwa podatkowe, kiedy osiągną pewien poziom przypomina nam Katechizm Kościoła Katolickiego - są grzechem śmiertelnym na równi z każdą poważną kradzieżą. Jest to okradanie nie państwa, czyli nikogo, ale wspólnoty, czyli wszystkich. Zakłada to naturalnie, że także państwo musi sprawiedliwie i uczciwie nakładać podatki.</p>

<p>Interesujące jest nadmienienie, jak rozwijały się na płaszczyźnie historycznej relacje między chrześcijanami a polityką w pierwszych wiekach, gdyż stanowi to godną uwagi analogię z sytuacją, która była i nadal panuje we Włoszech. Na początku, przez mniej więcej trzy wieki, chrześcijanie nie brali aktywnego udziału w polityce. Po części dlatego, że interesowała ich głównie budowa królestwa Bożego, ale przede wszystkim dlatego, że nie pozwalało na to państwo, byli bowiem poza prawem, prześladowani przez cesarstwo.</p>

<p>Żyli w diasporze. Jeden z ówczesnych pisarzy napisał takie słowa: "Czym dla ciała jest dusza, tym dla świata są chrześcijanie. Jak dusza rozsiana jest (w diasporze!) we wszystkich członkach ciała, tak chrześcijanie rozsiani są we wszystkich miastach świata. Są na świecie, ale nie są ze świata" ("List do Diogeneta").</p>

<p>Następnie w roku 313 dzięki słynnemu edyktowi Konstantyna chrześcijan zaczęto nie tylko tolerować, ale w krótkim czasie zaczęli sprawować władzę. Cesarstwo stało się chrześcijańskie. Pociągnęło to za sobą ogromne dobrodziejstwa: wolność kultu, nowe możliwości ewangelizacji, moralne uzdrowienie rodziny, troska o ludzi potrzebujących.:. Ale również poważne niebezpieczeństwa: kompromisy ze światem, nietolerancję, nadużywanie władzy, porzucenie ewangelicznej prostoty i radykalności. Wielu, by uciec od tego, udawało się z miast na pustynię, dając początek monastycyzmowi.</p>

<p>Czy niczego nam to nie przypomina? Także katolicy włoscy przez długi czas po powstaniu państwa włoskiego nie uczestniczyli w ogóle w życiu politycznym, dopóki obowiązywała ogłoszona przez hierarchię kościelną zasada 'non expedit'. To znaczy nie godzi się, żeby katolicy współpracowali z państwem, które powstało łamiąc prawa Kościoła.</p>

<p>Po jej zniesieniu katolicy nie tylko aktywnie zaangażowali się w życie polityczne, ale przez prawie pól wieku sprawowali władzę. Również w tym przypadku było to korzystne dla religii, ale też (czemu nie można zaprzeczyć) dla państwa, gdyż pozwoliło zachować wolność i w czasie tych pięćdziesięciu lat Włochy z kraju biednego stały się jednym z najbardziej uprzemysłowionych państw świata.</p>

<p>Znamy jednak także ujemne strony, które z czasem się uwidoczniły z powodu zbyt ścisłej więzi między Cezarem a Bogiem, pomiędzy religią a polityką, co skończyło się utratą zaufania do działalności Kościoła, niechęcią i trudnościami w ewangelizacji i pojednaniu między ludźmi.</p>

<p>Teraz w pewnym sensie znaleźliśmy się w sytuacji pierwszych chrześcijan. Chrześcijanie są w diasporze, rozsiani we wszelkich rzeczywistościach i elementach polityki społeczeństwa. Dzięki temu mają możność bycia na różne sposoby, może skromniejsze, ale nie mniej skuteczne, są solą ziemi i zaczynem dla świata.</p>

<p>W tej sytuacji współpraca chrześcijan w budowaniu sprawiedliwego i pokojowego społeczeństwa odbywa się na bazie wspólnych wartości, takich jak rodzina, obrona życia, solidarność z najbiedniejszymi, pokój.</p>

<p>Jest też inne pole, na którym obecnie chrześcijanie powinni bardziej zaistnieć. Dotyczy to nie tyle treści, co metod, stylu. Trzeba oczyścić klimat z nieustannych kłótni, doprowadzić, by w relacjach społecznych panował większy szacunek, poprawność i godność. Uczeń Chrystusa musi wszystko, także politykę, przepajać szacunkiem dla bliźniego, łagodnością i pokorą. Niegodne chrześcijanina jest przeklinanie, sarkazm, utarczki z przeciwnikami. (Jeśli bowiem, jak mówi Jezus, ten, kto powie bratu: ,Jesteś głupi", podlega karze piekła ognistego, to jaki los spotka wielu polityków?).</p>

<p>Wielkość polityka mierzy się przede wszystkim jego zdolnością do przesunięcia na drugi plan własnych interesów na rzecz dobra publicznego. (Nazywani są politykami, bo są na służbie polis, czyli państwa, nie zaś rodziny czy partii). Jakie miejsce w sercach polityków może zajmować problem milionów bezrobotnych i inne poważne kłopoty obywateli, którzy stale zaangażowani są w obronę samych siebie i w polemiki mniej lub bardziej osobiste na stronicach gazet?</p>

<p>Są także, to prawda, wspaniale wyjątki, tak pośród katolików, jak i pośród świeckich, ale jest ich zbyt mało. Wina leży także po naszej stronie. Nie modlimy się wystarczająco dużo za ludzi sprawujących władzę. Ograniczamy się do ich krytykowania, a to nic nie zmienia. Święty Paweł pisał do swojego ucznia:</p>

<p><I>"Zalecam przede wszystkim, by prośby, modlitwy, wspólne błagania, dziękczynienia odprawiane były za wszystkich ludzi: za królów i za wszystkich sprawujących władzę, abyśmy mogli prowadzić życie ciche i spokojne z cały pobożnością i godnością" (1 Tm 2,1-2).</I></p>

<p>Czy to robimy? Nie tylko glosując, chrześcijanin może przyczynić się, do uzdrowienia życia politycznego, ale również modląc się. Życzmy sobie, abyśmy i my mogli pewnego dnia "prowadzić życie ciche i spokojne z całą pobożnością i godnością".</p>
<p>
<b>[ <a href="#Top">Powrót</a> ]</b>
</p>


<h2><a name="A49">30 niedz. zwykła</a></h2>
<h4>XXX. niedziela zwykła</h4>

<h5>Kochaj i czyń co chcesz</h5>

<h5>Czytania: Wj 22,20-26; 1 Tes 1,5c-10; Mt 22,34-40</h5>

<p>Pewnego dnia, opowiada dzisiejsza Ewangelia, ktoś spytał Jezusa: "Nauczycielu, które przykazanie w Prawie jest największe?". On odparł tymi oto znanymi słowami:</p>

<p><I>"Będziesz miłował Pana Boga swego całym swoim sercem, całą swoją duszą i całym swoim umysłem. To jest największe i pierwsze przykazanie".</I></p>

<p>Pytający mógł poczuć się usatysfakcjonowany taką odpowiedzią. Ale Jezus dodał jakby na jednym oddechu, że jest jeszcze drugie przykazanie, podobne do pierwszego, czyli takie, które nie da się od niego oddzielić:</p>

<p><I>"Będziesz miłował swego bliźniego jak siebie samego".</I></p>

<p>Dobrze wiemy, co w każdej sytuacji oznacza miłowanie siebie i co chcielibyśmy, żeby inni zrobili dla nas. Dodając słowa "jak siebie samego" Jezus umieścił przed nami jakby lustro, przed którym nie możemy skłamać. Dał nam niezawodną miarę, byśmy mogli odkryć, czy kochamy bliźniego, czy też nie.</p>

<p><I>"Wszystko, co byście chcieli, żeby wam ludzie czynili, i wy im czyńcie" (Mt 7,12).</I></p>

<p>Zwróćmy uwagę, że nie mówi: "To, co drugi czyni tobie, ty czyń jemu". To byłoby nadal prawo odwetu: "Oko za oko, ząb za ząb". Mówi: to, co chciałbyś, żeby drugi uczynił tobie, ty czyń jemu. Jest to zasadnicza różnica. Ileż zmieniłoby się w rodzinie i w społeczeństwie, gdyby starano się praktykować to, co jest nazywane złotą zasadą moralności! Wystarczy w każdej sytuacji zastanowić się, jak chciałbym, żeby on postąpił wobec mnie, gdybym był na jego miejscu, a on na moim?</p>

<p>Jezus traktował miłość bliźniego jako swoje przykazanie, które streszcza całe Prawo. "To jest moje przykazanie, abyście się wzajemnie miłowali, tak jak Ja was umiłowałem" (J 15,12). Wielu identyfikuje całe chrześcijaństwo z przykazaniem miłości bliźniego, i nie myli się.</p>

<p>Musimy jednak spróbować pójść w głąb. Kiedy mówi się o miłości bliźniego, to myśl od razu biegnie ku dziełom miłosierdzia, do rzeczy, które trzeba robić dla bliźniego: nakarmić go, napoić, odwiedzić; krótko mówiąc wspomóc go. Ale to jest efekt miłości, nie sama miłość. Przed dobroczynnością jest bowiem życzliwość, przed czynieniem dobra jest pragnienie dobra.</p>

<p>"Miłość - powiada święty Paweł - niech będzie bez obłudy", czyli szczera (Rz 12,9). Trzeba miłować "czystym sercem" (1 P 1,22). Jak wino, jeśli ma być prawdziwe, musi być wyciśnięte z winogron, w przeciwnym bowiem razie jest oszukane, tak miłość musi pochodzić z serca.</p>

<p>Można przecież okazywać miłosierdzie i dawać jałmużnę z wielu powodów, które nie mają nic wspólnego z miłością: żeby się pokazać, aby uchodzić za dobroczyńców, by zyskać niebo, nawet z powodu wyrzutów sumienia. Wielokrotnie miłosierdzie okazywane krajom Trzeciego Świata nie jest podyktowane miłością, ale wyrzutami sumienia. Ponieważ zdajemy sobie sprawę ze skandalicznych różnic istniejących między nami a nimi; dlatego czujemy się częściowo odpowiedzialni za ich nędzę. Nawet okazując miłosierdzie można zgrzeszyć przeciw miłości!</p>

<p>Święty Paweł pozostawił nam cudowną pochwałę miłości:</p>

<p><I>"Miłość cierpliwa jest, łaskawa jest. Miłość nie zazdrości, nie szuka poklasku, nie unosi się pychą; nie dopuszcza się bezwstydu, nie szuka swego, nie unosi się gniewem, nie pamięta złego; nie cieszy się z niesprawiedliwości, lecz współweseli się z prawdą. Wszystko znosi, wszystkiemu wierzy, we wszystkim pokłada nadzieję, wszystko przetrzyma" (1 Kor 13,4-7).</I></p>

<p>Nic w tym tekście samo z sobie nie wspomina o zewnętrznych dziełach miłosierdzia. Wszystko odnosi się natomiast do wewnętrznego nastawienia, jakie powinno się mieć względem bliźniego. Mówi nawet, że największy akt miłosierdzia - jakim byłoby rozdanie na jałmużnę całej majętności - na nic się nie zda, jeżeli zabraknie miłości, to znaczy jeśli nie będzie mu towarzyszyła prawdziwa chęć uczynienia czegoś dobrego.</p>

<p>Jasne jest, że tragicznym błędem byłoby przeciwstawienie miłości serca czynnemu miłosierdziu lub zamknięcie się we własnych dobrych postanowieniach, które będą służyły jako usprawiedliwienie dla braku czynnej i konkretnej miłości. Jeśli spotkasz głodnego i skostniałego z zimna biedaka, mówił święty Jakub, to co przyjdzie z tego, że mu powiesz: "Idź w pokoju, ogrzej się i najedz do syta!" - a nie dasz mu tego, czego koniecznie potrzebuje?</p>

<p><I>"Dzieci, nie miłujmy słowem i językiem, ale czynem i prawdą" (1 J 3,18).</I></p>

<p>Miłość naprawdę jest uniwersalnym rozwiązaniem. Święty Augustyn napisał: "Kochaj i czyń co chcesz". Jest to niebezpieczna maksyma. Ilu młodych byłoby dzisiaj gotowych podpisać się pod nią, rozumiejąc ją na swój sposób (,,Jeżeli się kocha, to wszystko jest dozwolone..."). Ale Augustyn wyjaśnia, jak należy ją rozumieć. Nie da się - mówi - od razu, w każdych okolicznościach odkryć, co należałoby zrobić: czy milczeć, czy mówić albo czy zwracać komuś uwagę, czy też tego nie robić. Dlatego dana ci została krótka zasada, która w każdej sytuacji jest ważna: Kochaj i czyń co chcesz! Jeśli milczysz, milczysz z miłości, jeżeli mówisz, mówisz z miłości, jeśli zwracasz uwagę, czynisz to z miłości. Postaraj się, żeby w twoim sercu zawsze była szczera miłość do danej osoby, ponieważ wówczas, cokolwiek zrobisz, będzie to słuszne. Efektem bowiem miłości może być tylko dobro. "Miłość nie wyrządza zła bliźniemu" (Rz 13,10).</p>

<p>Miłość serca lub miłość wewnętrzna jest uczuciem, które wszyscy i zawsze możemy okazywać, jest to miłość uniwersalna. Nie jest to miłość, którą mogą świadczyć tylko niektórzy - bogaci i zdrowi - inni natomiast - biedni i chorzy - tylko ją przyjmować.</p>

<p>Wszyscy mogą ją okazywać i przyjmować. Poza tym jest bardzo konkretna. Zaczyna się patrzeć w nowy sposób na sytuacje i ludzi, ż którymi przyszło nam żyć. Jaki to sposób? To proste: tak jak chcielibyśmy, żeby Bóg patrzył na nas! Okazując wielkoduszność, życzliwość, zrozumienie, przebaczenie... Nie powinno to być nawet trudne. Jesteśmy tak nieszczęśliwi, tak samotni wobec tajemnicy cierpienia, choroby, śmierci, że czymś naturalnym powinno być dla nas wzajemne okazywanie sobie współczucia, wzruszanie się i okazywanie sobie solidarności w tym naszym krótkim życiu.</p>

<p>Kiedy to nastąpi wszystkie relacje zmienią się. Ujrzysz, jak nagle znikną wszelkie uprzedzenia i motywy wrogości, które uniemożliwiały ci miłowanie danej osoby. Zacznie ci się ukazywać taka jaka jest naprawdę: jako biedny człowiek cierpiący z powodu swych słabości i ograniczeń, tak samo jak ty i wszyscy. Będziesz go postrzegał jako "tego, za którego umarł Chrystus" (Rz 14,15). Zdziwisz się nawet, że nie odkryłeś tego wcześniej. Jesteśmy bowiem skłonni nakładać maski na twarze ludzi, przypinać im etykietki, tworzyć schematy, szufladkować ich. Wtedy maska jakby spadnie i dana osoba ukaże ci się taka jaka jest naprawdę.</p>

<p>Pewien starożytny pisarz chrześcijański przekazał nam tę wiadomość. Ewangelista Jan, będąc już w podeszłym wieku, kazał zanosić się na zgromadzenia chrześcijan i tam, gdy proszono go, by coś powiedział, powtarzał niezmiennie: "Dzieci, miłujmy się wzajemnie, ponieważ miłość jest z Boga!". Pewnego dnia niektórzy, słysząc, jak kolejny raz powtórzył te słowa, spytali go: "Ojcze, byłeś z Jezusem i znasz tyle różnych spraw, dlaczego więc powtarzasz zawsze to samo?". Jan im odpowiedział: "Ponieważ jest to przykazanie Pana i jeśli będziemy je praktykować, to tym samym wypełnimy Jego Ewangelię".</p>

<p>Wszyscy dzisiaj marzymy o świecie pojednanym i pokojowym, w którym respektowana będzie godność każdego człowieka i jego miejsce w życiu. Wszyscy tego pragniemy i oczekujemy. Ale taki świat nie stanie się faktem na skalę globalną, jeżeli wcześniej nie zostanie stworzony w sercach ludzi. Na próżno będę go szukał poza mną, jeśli najpierw nie zapoczątkuję go we mnie i w mojej rodzinie.</p>

<p>Także ja, podobnie jak starzec Jan ewangelista, na zakończenie tego rozważania o miłości powtórzę: "Dzieci, miłujmy się wzajemnie; ponieważ miłość jest z Boga i jeśli będziemy praktykować to przykazanie, tym samym wypełnimy Ewangelię".</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A50">31 niedz. zwykła</a></h2>
<h4>XXXI. niedziela zwykła</h4>

<h5>Nasz miecz Damoklesa</h5>

<h5>Czytania: Ml 1,14b-2,2b.8-10; 1 Tes 2,7b-9.13; Mt 23,1-12</h5>

<p>W tych dniach przypada wspomnienie wszystkich zmarłych; dlatego chciałbym przede wszystkim wyrazić moją bliskość i solidarność z tymi, którzy niedawno zostali dotknięci żałobą. Jest taka prosta i tradycyjna modlitwa, którą prosimy dla naszych drogich zmarłych o rzeczy najpiękniejsze z możliwych: o odpoczynek, światło i pokój. "Wieczny odpoczynek racz im dać, Panie, a światłość wiekuista niechaj im świeci, niech odpoczywają w pokoju. Amen".</p>

<p>Nie mogę nie skorzystać z okazji, żeby zastanowić się nad tym największym z problemów. Poświęcimy więc dzisiejsze rozważanie uświadomieniu sobie, że śmierć jest powszechnym problemem ludzkości, przekładając na następny raz danie chrześcijańskiej odpowiedzi na ten problem. Jako wprowadzenie do naszego rozważania niech posłużą nam słowa z Ewangelii świętego Łukasza:</p>

<p><I>"Czuwajcie więc i módlcie się w każdym czasie, abyście mogli uniknąć tego wszystkiego, co ma nastąpić, i stanąć przed Synem Człowieczym" (Łk 21,36).</I></p>

<p>Pewien historyk opowiada, że król Damokles chciał pokazać jednemu ze swych poddanych, który mu zazdrościł, jak żyje król. Zaprosił go na wystawną ucztę. Życie dworskie wydało się człowiekowi jeszcze bardziej godne pozazdroszczenia. Ale w pewnej chwili król poprosił go, żeby popatrzył w górę i cóż ów sługa ujrzał? Nad jego głową wisiał na końskim włosie miecz skierowany ostrzem w dół! Człowiek zbladł, jedzenie stanęło mu w gardle i zaczął trząść się ze strachu. Tak, chciał mu przekazać Damokles, żyją królowie, z mieczem dniem i nocą wiszącym nad ich głowami.</p>

<p>Dodajmy: nie tylko królowie. Miecz Damoklesa wisi nad głową absolutnie wszystkich ludzi. Tylko że oni na to nie baczą, pochłonięci swymi zajęciami i rozrywkami. Miecz ten zwie się śmiercią. Kiedy rodzi się człowiek, mawiał święty Augustyn, można snuć wszelkie domysły: może będzie piękny, może będzie brzydki; może będzie bogaty, może biedny; może będzie długo żył, a może krótko... Ale o nikim nie mówi się: może umrze, a może nie umrze.</p>

<p>Jest to bowiem jedyna absolutnie pewna rzecz w życiu. Kiedy słyszymy, że ktoś jest chory na puchlinę wodną (choroba ta w czasach świętego Augustyna była nieuleczalna), to mówimy: "Biedak, musi umrzeć, jest skazany, nie ma dla niego ratunku!". Ale czy tego samego nie powinniśmy powiedzieć o każdym, kto się rodzi? "Biedak, musi umrzeć, nie ma dla niego ratunku".</p>

<p>Odpowiecie: czy nie jesteśmy już wystarczająco udręczeni myślą o śmierci? Po co więc dolewać oliwy do ognia? To prawda. Strach przed śmiercią jest wyryty głęboko w każdym człowieku i zaczyna się niejasno ujawniać, gdy tylko dziecko osiągnie pewien stopień świadomości. Cierpienie śmierci, powiedział wielki psycholog William James, jest robakiem w środku, w środku, ma się rozumieć, każdej myśli. Jest ono bezpośrednim wyrazem najpotężniejszego ludzkiego instynktu, jakim jest instynkt samozachowawczy.</p>

<p>Niektórzy w naszym wieku próbowali sprowadzić całą ludzką aktywność do instynktu seksualnego i dzięki niemu wytłumaczyć wszystko, nawet sztukę i religię. Ale potężniejszy od instynktu seksualnego jest instynkt odrzucający śmierć, którego seksualność jest tylko przejawem, próbą wymknięcia się śmierci. Gdyby można było usłyszeć ten milczący krzyk wznoszący od całej ludzkości, to usłyszelibyśmy straszliwy okrzyk: "Nie chcę umierać!".</p>

<p>Dlaczego więc zachęcać ludzi, żeby myśleli o śmierci, skoro jest ona tak powszechnie obecna? To proste. Ponieważ my, ludzie, postanowiliśmy wyrugować myśl o śmierci. Zdecydowaliśmy się udawać, że jej nie ma lub że dotyczy innych, nie nas. Planujemy, jesteśmy zabiegani, irytujemy się z powodu mało ważnych rzeczy, tak jakby w pewnym momencie nie mieliśmy wszystkiego zostawić i odejść. W jednym z włoskich miast wybudowano po wojnie dzielnicę luksusowych domków. Budowniczowie postanowili, że nie będzie w niej żadnego kościoła, ponieważ dzwon obwieszczający czyjąś śmierć i kondukt żałobny mogłyby burzyć spokój mieszkańców.</p>

<p>Ale myśli o śmierci nie da się odsunąć lub wyrugować za pomocą takich małych wybiegów. Nie zostaje więc nic innego, jak tylko zdusić ją, i tak też czyni większość z nas. Ale zdławienie jej wymaga trudu, ciągłej uwagi, nieustannego wysiłku psychologicznego, tak jakby przytrzymywało się pokrywkę, która ciągle chce się podnieść. Zużywamy znaczącą część naszych sił, by odsunąć myśl o śmierci. Niektórzy podchodzą do tego z ostentacyjną pewnością siebie. Mówią, że co prawda wiedzą, iż muszą umrzeć, ale nie przejmują się tym zbytnio, że myślą o życiu, nie zaś o śmierci... Ale jest to poza człowieka zeświecczonego. W rzeczywistości jest to jedynie jeden z wielu sposobów, by odpędzić strach.</p>

<p>Jakie odpowiedzi znaleźli ludzie na problem śmierci? Poeci byli najszczersi. Nie mogąc podać rozwiązań przynajmniej pomagają nam uświadomić sobie naszą sytuację. Hiszpański poeta z ubiegłego wieku Gustavo Becquer mówi o gigantycznej fali morskiej utworzonej przez wiatr, która nadciąga wzburzona i przechodzi, nie wiedząc na jakiej plaży się rozbije; o świetle bliskim zgaśnięcia, które błyszczy w drżących kręgach, nie interesując się, który z nich zgaśnie jako ostatni. Kończy mówiąc: "Podobnie jest ze mną. Włóczę się po świecie, nie zastanawiając się skąd przychodzę i dokąd moje kroki mnie zaprowadzą".</p>

<p>Filozofowie natomiast starali się wyjaśnić śmierć. Jeden z nich, Epikur, twierdził, że śmierć jest fałszywym problemem, ponieważ "gdy jestem, nie ma jeszcze śmierci, kiedy natomiast jest śmierć, nie ma już mnie".</p>

<p>Także marksizm starał się wyeliminować problem śmierci. Twierdził, że śmierć jest sprawą osobistą, co pokazuje, że tym, co się liczy, nie jest osoba ludzka, lecz społeczeństwo, rodzaj, który nie umiera. Człowiek żyje wiecznie w społeczeństwie, które współtworzył. Marksizm jednak już się skończył, a problem śmierci pozostał. Komunizm zanim przegrał na zewnątrz, w wyścigu zbrojeń czy na rynkach światowych, poniósł klęskę w sercach. Wobec śmierci nie potrafił zrobić nic innego, jak tylko wybudować wielkie mauzolea dla Lenina, Stalina...</p>

<p>Współczesny filozof Heidegger twierdził, że śmierć nie jest zdarzeniem kończącym życie, ale istotą życia. Nie możemy żyć, jeśli nie umieramy. Każda mijająca minuta jest fragmentem naszego życia, który się spala. Powiedzenie, że umieram stopniowo każdego dnia ('quotidie morior') jest jak najbardziej prawdziwe:</p>

<p>Ludzie nigdy nie przestali jak świat światem szukać antidotum na śmierć. Jedno z nich jest typowe dla Starego Testamentu i nazywa się potomstwo: pozostawanie żywym w dzieciach. Inne to sława. Nie umrę całkowicie, śpiewał pogański poeta ('non omnis moriar'), "wzniosłem pomnik trwalszy od brązu" ('aere perennius') (Horacy).</p>

<p>W naszych czasach popularne stało się pseudoremedium: nauka o reinkarnacji. Ale "postanowione ludziom raz umrzeć, a potem sąd" (Hbr 9,27). Raz! Nauka o reinkarnacji jest nie do pogodzenia z wiarą chrześcijańską, która wyznaje zmartwychwstanie. Czy ktoś z was pamięta, kim był lub co robił w poprzednim życiu? Czy w ogóle można powiedzieć, że ta sama osoba odradza się, skoro nie ma się świadomości bycia tą samą osobą? Skoro świadomość, czyli "ja",zmieniła się?</p>

<p>Rozpowszechnianie się w naszych społeczeństwach reinkarnacji jest owocem kolosalnego nieporozumienia. Pierwotnie w prawie wszystkich religiach, w których jest wyznawana jako integralna część własnego credo, reinkarnacja nie oznaczała dodatkowego życia, ale cierpienie; powód nie do pociechy, ale do przerażenia. Mówiła bowiem człowiekowi: "Uważaj, jeśli będziesz źle postępował, będziesz musiał narodzić się ponownie, żeby odpokutować za to!". To tak jakby więźniowi na koniec odsiadki oznajmić, iż jego kara została przedłużona i musi odbyć ją jeszcze raz.</p>

<p>Jak już wspomniałem ograniczyliśmy się jedynie do pewnych ogólnych refleksji na temat śmierci, bez zagłębiania się w odpowiedzi wiary. Po to, żeby uświadomić sobie sam fakt i nie dać się zaskoczyć nie będąc na niego przygotowani. Ale czemu służy myślenie o śmierci? Czy jest w ogóle konieczne lub pożyteczne?</p>

<p>Tak, jest pożyteczne i konieczne. Słuźy przede wszystkim przygotowaniu nas, byśmy dobrze umarli. Drzewo, jeśli zostanie ścięte, padnie. Ale jeszcze bardziej służy dobremu życiu, z większym spokojem i mądrością. "Naucz nas liczyć dni nasze, abyśmy osiągnęli mądrość serca" - mówi psalm. Nie ma lepszego miejsca, by dojrzeć w całej prawdzie świat, nas samych i wszelkie wydarzenia, jak śmierć.</p>

<p>Trapią cię problemy, trudności, nieporozumienia? Chodź, stań w strategicznym punkcie obserwacyjnym, spójrz na te sprawy tak jak ci się wówczas ukażą, a przekonasz się, że nabiorą właściwych proporcji. Nie pogrążysz się przez to w rezygnacji i bezczynności, wręcz przeciwnie, będziesz umiał zrobić więcej i lepiej; ponieważ będziesz spokojniejszy, patrząc na sprawy z większym dystansem.</p>

<p>Przypomina mi się pewien prosty, ale pełen mądrości wiersz, który ludzie w moich stronach powtarzali w dzień zmarłych. Mam nadzieję, że wam również zapadnie w pamięć, tak jak mnie:</p>

<p>"Marność nad marnościami, <br>
wszystko jest marnością.<br>
Co będzie w chwili śmierci? <br>
Wszystko jest marnością. <br>
Nawet gdybyś żył sto lat <br>
bez cierpień i trosk, <br>
co zostanie z tego w chwili śmierci? <br>
Wszystko jest marnością".</p>
<p>
<b>[ <a href="#Top">Powrót</a> ]</b>
</p>


<h2><a name="A51">32 niedz. zwykła</a></h2>
<h5>XXXII. niedziela zwykła</h5>

<h5>Jeden umarł za wszystkich</h5>

<h5>Czytania: Mdr 6,12-16; 1 Tes 4,13-18; Mt 25,1-13</h5>

<p>Ostatnim razem mówiliśmy o śmierci jako o powszechnym problemie ludzkim, nie wspominając, jaka jest odpowiedź chrześcijan na tę kwestię. Teraz nadszedł moment, by to uczynić. Także dlatego, że dzisiejsze czytania koncentrują się właśnie na tym temacie.</p>

<p>Na początku chciałbym jednak zrobić małą dygresję. Już wam mówiłem o śmierci i ponownie będę wam o niej mówił. Może to sprawić wrażenie, że wiem wszystko na jej temat, iż jestem spokojny i zabezpieczony przed nią. Chciałbym, żebyście wiedzieli, drodzy przyjaciele, że wobec tajemnicy śmierci czuję się biedny i zagubiony, tak jak wy, jak wszyscy. Przemawiam do was w wierze, wiara zaś; jak wiadomo, nikogo nie uwalnia od doświadczania ciemnych stron życia.</p>

<p>Dzisiejsze pierwsze czytanie pozwoliło nam usłyszeć to, co święty Paweł pisał do chrześcijan strapionych śmiercią bliskich:  </p>

<p><I>"Nie chcemy, bracia, waszego trwania w niewiedzy co do tych, którzy umierają, abyście się nie smucili jak wszyscy ci, którzy nie maja nadziei. Jeśli bowiem wierzymy, że Jezus istotnie umarł i zmartwychwstał, to również tych, którzy umarli w Jezusie, Bóg wyprowadzi wraz z Nim. Przeto wzajemnie się pocieszajcie tymi słowami".</I></p>

<p>Co więc ma do powiedzenia na temat śmierci wiara chrześcijańska? Rzecz prostą i wielką zarazem, że śmierć jest, iż jest naszym największym problemem... ale też że Chrystus pokonał śmierć! Śmierć ludzka nie jest już taka sama jak dawniej, bowiem miał miejsce pewien istotny fakt. Ona straciła swój oścień, jak wąż, którego jad jest w stanie jedynie uśpić ofiarę na kilka godzin, ale nie zabić.</p>

<p><I>"Zwycięstwo pochłonęło śmierć.<br>
Gdzież jest, o śmierci twoje zwycięstwo?<br>
Gdzież jest, o śmierci, twój oścień?" (1 Kor 15,54-55).</I></p>

<p>Jak Jezus pokonał śmierć, nie unikając jej, nie wyganiając jej jak wroga, którego trzeba rozproszyć? Zwyciężył ją ponosząc ją, doświadczając całej jej goryczy. Pokonał ją od wewnątrz, nie zaś od zewnątrz. Chrystus za swego ziemskiego życia "zanosił gorące prośby i błagania do Tego, który mógł Go wybawić od śmierci..." (Hbr 5,7). Naprawdę mamy arcykapłana, który potrafi okazać współczucie, gdy lękamy się śmierci. On bowiem dobrze wie, czym jest śmierć! Trzy razy czytamy w Ewangelii, że Jezus płakał, w tym aż dwukrotnie, gdy cierpiał z powodu śmierci.</p>

<p>W Getsemani Jezus dogłębnie przeżył to, co ludzie czują w obliczu śmierci. "Począł się smucić i odczuwać trwogę" - mówią Ewangelie. Użyte tu czasowniki sugerują człowieka przeżywającego głębokie zagubienie, odczuwającego w samotności przerażenie z powodu wykluczenia z ludzkiej rodziny.</p>

<p>Jezus nie spotkał się ze śmiercią jak ktoś, kto wie, że ma asa w rękawie - czyli zmartwychwstanie - którego wyciągnie w odpowiednim momencie. Okrzyk na krzyżu: "Boże mój, Boże mój, czemuś Mnie opuścił?", wskazuje, iż Jezus wszedł w śmierć tak samo jak my, jak ktoś przekraczający próg, za którym panuje ciemność, nie wiedząc, co go tam czeka. Podtrzymywało Go jedynie niezachwiane zaufanie do Ojca, dlatego zawołał: "Ojcze, w Twoje ręce powierzam ducha mojego!" (Łk 23,46).</p>

<p>Ale co się stało, gdy przekroczył ów mroczny próg? Jego człowieczeństwo ukrywało w sobie Słowo Boże, które nie może umrzeć. Śmierć więc połamała sobie na nim zęby na zawsze. Nie mogąc "strawić" Chrystusa, musiała Go oddać życiu, jak uczynił wieloryb z Jonaszem.</p>

<p>Śmierć nie jest już murem, na którym wszystko się rozbija, jest tylko przejściem, czyli Paschą. Jest rodzajem mostu marzeń, przez który wchodzi się do prawdziwego życia, nie znającego śmierci. Jezus bowiem - i na tym polega wielkie przesłanie chrześcijaństwa - nie umarł za samego siebie, nie pozostawił nam jedynie przykładu heroicznej śmierci jak Sokrates. Zrobił coś więcej:</p>

<p><I>"Jeden umarł za wszystkich" (2 Kor 5,14).</I></p>

<p><I>"Jezus za wszystkich zaznał śmierci" (Hbr 2,9).</I></p>

<p>Ponieważ należymy do Chrystusa bardziej niż do nas samych (por. 1 Kor 6,19n), z tego wynika na zasadzie odwrotności, że to, co należy do Chrystusa, przynależy do nas bardziej niż to, co jest nasze. Jego śmierć jest bardziej nasza, niż nasza własna śmierć. "Świat, życie, śmierć, teraźniejszość, przyszłość: wszystko jest wasze, ponieważ wy jesteście Chrystusa" - dodaje święty Paweł (por. 1 Kor 3,2n). Śmierć jest nasza bardziej niż my śmierci; przynależy do nas bardziej niż my należymy do niej. W Chrystusie także my zwyciężyliśmy śmierć.</p>

<p>Gdy chodzi o śmierć, to rzeczą najważniejszą w chrześcijaństwie jest nie fakt, że musimy umrzeć, ale to, że Chrystus umarł. Chrześcijaństwo toruje sobie drogę w świadomości nie strachem śmierci, lecz śmiercią Chrystusa. Jezus przyszedł uwolnić ludzi od lęku przed śmiercią, nie zaś po to, by go zwiększyć. Syn Boży przyjął ciało i krew tak jak my, "aby przez śmierć pokonać tego, który dzierżył władzę nad śmiercią, to jest diabła, i aby uwolnić tych wszystkich, którzy całe życie przez bojaźń śmierci podlegli byli niewoli" (Hbr 2,14-15).</p>

<p>Tym, co bodaj najbardziej przeraża w śmierci jest samotność, w której mamy się z nią spotkać. Nikt nie może umrzeć za drugiego, ale każdy musi osobiście walczyć ze śmiercią. Ale nie jest to do końca prawda. "Jeżeliśmy bowiem z Nim współumarli, wespół z Nim i żyć będziemy" (2 Tm 2,11). Można więc umrzeć we dwóch!</p>

<p>Widać tu, na czym polega z chrześcijańskiego punktu widzenia prawdziwe niebezpieczeństwo eutanazji. Odbiera ona śmierci człowieka jej związek ze śmiercią Chrystusa, odziera ją z jej charakteru paschalnego, cofa ją do czasu przed Chrystusem. Odrywa ją od nadprzyrodzonego ciążenia; które jest w jej środku. Śmierć, stając się dziełem człowieka, decyzją ograniczonej wolności, zostaje pozbawiona swego surowego majestatu. Jest dosłownie sprofanowana, czyli odarta ze swego sakralnego charakteru.</p>

<p>Dyskusja wokół eutanazji koncentruje się zwykle prawie wyłącznie wokół jej dopuszczalności lub niedopuszczalności z etycznego punktu widzenia. Wierzący nie może nie przerazić się tym, co ona oznacza na płaszczyźnie objawienia i łaski.</p>

<p>Poprzednim razem wspomniałem o różnych remediach, którymi ludzkość próbowała zaradzić śmierci. Ale jedynym prawdziwym ratunkiem jest uczestnictwo w Chrystusowym zwycięstwie nad śmiercią. Aby zabezpieczyć się przed śmiercią musimy jedynie zbliżyć się do Niego. Zakotwiczyć się w Chrystusie przez wiarę, jak zakotwicza się statek, aby mógł oprzeć się nadciągającej burzy.</p>

<p>Kiedyś robiono wiele, żeby przygotować się na śmierć. Najważniejszym środkiem było częste myślenie o niej, wyobrażanie jej sobie z mrożącymi krew w żyłach szczegółami, Najważniejsze jednak nie jest to, by mieć ciągle przed oczami naszą śmierć, ale raczej śmierć Chrystusa, nie czaszkę, lecz krzyż. Stopień łączności z Nim będzie stopniem naszego bezpieczeństwa wobec śmierci. Musimy się postarać, żeby nasze przywiązanie do Chrystusa było mocniejsze od przywiązania do rzeczy, do pracy, do drogich nam osób, do wszystkiego, aby nic nie mogło nas zatrzymać, kiedy nadejdzie chwila "zwinięcia namiotu" (2 P 1,14).</p>

<p>Franciszek z Asyżu, który w sposób doskonały połączył się z Chrystusem, na krótko przed śmiercią dodał do "Pieśni slonecznej" następującą zwrotkę: "Pochwalony bądź, Panie mój, przez siostrę naszą śmierć cielesną, której żaden człowiek żywy uniknąć nie może". I gdy oznajmiono mu, że zbliża się chwila jego odejścia, zawołał: "Przyjdź, moja siostro śmierci!". Śmierć zmieniła oblicze: stała się siostrą.</p>

<p>Nie był jedynym, który tak ją nazwał. Po ostatniej wojnie wydana została książka zatytułowana "Ostatnie listy ze Stalingradu". Były to listy żołnierzy niemieckich uwięzionych w kotle stalingradzkim wysłane ostatnim samolotem przed ostatecznym atakiem Armii Czerwonej, w czasie którego wszyscy zginęli. Odnaleziono je po wojnie. W jednym z nich młody żołnierz pisał do rodziców: "Nie boję się śmierci. Moja wiara daje mi tę wspaniała pewność!".</p>

<p>U wrót Mediolanu znajduje się otoczony zielenią cmentarz żołnierzy angielskich. Pośród angielskich napisów na grobach żołnierzy nie brak także takich, które wzruszają wiarą i spokojem tych, którzy kazali je wyryć: rodziców, żon, narzeczonych. Jeden z nich mówi: "Pokój nastąpi po walce i noc zamieni się w dzień". Inny: "Śpij, drogi Rajmundzie, odpocznij sobie; Bóg wezwał cię do domu; uważał, że tak będzie najlepiej". Opuszcza się ten cmentarz spokojniejszym. Wierze chrześcijańskiej naprawdę udało się zmienić oblicze śmierci.</p>

<p>Pewnego dnia wieczorem na brzegu jeziora Jezus powiedział do uczniów: "Przeprawmy się na drugi brzeg!". Nadejdzie dzień, wieczór, w którym skieruje także do nas te słowa: "Przeprawmy się na drugi brzeg"... Błogosławieni ci, którzy jak uczniowie będą gotowi zabrać Go do swej łodzi i wyruszyć z Nim z wiarą.</p>

<p></p>
<p>
<b>[ <a href="#Top">Powrót</a> ]</b>
</p>


<h2><a name="A52">33 niedz. zwykła</a></h2>
<h4>XXXIII. niedziela zwykła</h4>

<h5>"Niewiasto, jesteś wolna!"</h5>

<h5>Czytania: Prz 31,10-13.19-20.30-31; 1 Tes 5,1-6; Mt 25,14-30</h5>

<p>Dzisiejsze pierwsze czytanie zawiera słynną pochwałę niewiasty, której to pochwały przynajmniej fragmentu musimy wysłuchać:</p>

<p><I>"Niewiastę dzielną któż znajdzie? <br>
Jej wartość przewyższa perły.<br>
Serce małżonka jej ufa, na zyskach mu nie zbywa; <br>
nie czyni mu źle, ale dobrze przez wszystkie dni jego życia. <br>
O len się stara i wełnę, pracuje starannie rękami. <br>
Kłamliwy wdzięk i marne jest piękno: <br>
chwalić należy niewiastę, co boi się Pana".</I></p>

<p>Pochwała ta, choć piękna, ma jednak defekt, który nie ma związku z Pismem świętym, lecz z epoką, w której została napisana, i kulturą, którą odzwierciedla. Jeśli dobrze się przyjrzymy, to odkryjemy, iż pochwała kobiety jest całkowicie ukierunkowana na mężczyznę. Konkluzja jest taka: szczęśliwy mąż mający taką żonę. Sporządza mu wspaniałe szaty, jest chlubą jego domu, dzięki niej może chodzić z podniesionym czołem pośród przyjaciół. Nie sądzę, by współczesne kobiety były zachwycone taką pochwałą.</p>

<p>Aby poznać prawdziwą i ostateczną myśl Pisma świętego na temat kobiety trzeba przyjrzeć się postawie Jezusa. Nie był On, jak byśmy dzisiaj powiedzieli, feministą. Nigdy nie dokonał bezpośredniej analizy lub krytyki instytucji bądź stosunków panujących między klasami albo płciami. Jego misja dotyczyła bowiem płaszczyzny, na której różnica pomiędzy mężczyzną a kobietą nie ma żadnego znaczenia. Oboje bowiem są obrazem Boga, oboje potrzebują odkupienia.</p>

<p>Właśnie dlatego Jezus jest w stanie odsłonić wypaczenia, które doprowadziły do sytuacji podporządkowania kobiety mężczyźnie. On jest wolny wobec kobiety. W odróżnieniu od wszystkich innych nie odbiera jej jako pułapki i groźby, co pozwala Mu usunąć wiele przesądów. Nie unikał rozmów z kobietami, nie stronił od nauczania ich, od tego, by były Jego uczennicami. Po zmartwychwstaniu ukazał się najpierw niektórym niewiastom, które stały się jego pierwszymi świadkami. Nigdy z Jego ust nie wyszły słowa pogardliwe lub ironiczne w stosunku do kobiety, co było zwyczajem w ówczesnej kulturze przesiąkniętej mizoginizmem, jak zresztą również dzisiaj.</p>

<p>Zdrowie kobiety jest dla Jezusa równie ważne jak zdrowie mężczyzny. Dlatego wiele cudów uczynił dla kobiet. Szczególnie jeden Jezusowy cud mnie wzrusza: uzdrowienie pochylonej kobiety. Czytamy, że pewnego dnia Jezus ujrzał kobietę, która od osiemnastu lat "była pochylona i w żaden sposób nie mogła się wyprostować" (Łk 13,10nn).</p>

<p>Ta pochylona kobieta, do której Jezus zawołał: "jesteś wolna!", i po tak długim czasie mogła się wyprostować, spojrzeć w twarz innym, patrzeć w niebo, wielbić Boga, poczuć się człowiekiem, wydaje mi się potężnym symbolem. Nie tylko jedna kobieta; ale położenie wszystkich niewiast ukazane jest w tej scenie. Nie kończące się szeregi kobiet idących pochylone nie z powodu jakiejś choroby kręgosłupa, ale z powodu uciemiężenia, jakiemu były poddane w prawie wszystkich kulturach.</p>

<p>Jakaż wolność, jaka nadzieja zawarta jest w tym Jezusowym okrzyku: "Niewiasto, jesteś wolna!". Ewangelia mówi, że Jezus dokonał tego cudu w szabat. Dzisiaj również jest sobota i kto wie, czy nie zechce On powtórzyć tego samego cudu wobec którejś ze słuchających kobiet...</p>

<p>Jednym z pozytywnych aspektów naszych czasów jest emancypacja kobiet i równość praw dla nich. W encyklice mówiącej o godności kobiety ("Mulieris dignitatem") papież Jan Paweł II ukazał, jaki wkład Kościół chce mieć w tym znaku czasów. Ale czy możemy powiedzieć, że epoka pochylonych kobiet już się zakończyła? Jestem przekonany, iż w pewnych płaszczyznach zasadnicze uwolnienie kobiet dopiero musi nastąpić. Mam na myśli konkretny aspekt kobiecego losu, który nazwałbym duchem niewoli.</p>

<p>Mówię zwłaszcza o kobietach z niektórych regionów Włoch, gdzie duch niewoli nadal jest silny, ale odnosi się to również do innych kultur, w których wyzwolenie kobiet musi się dopiero zacząć. Kobiety, które po krótkim porywie młodości, kiedy świat otwierał się i wszyscy zdawali się zauroczeni ich młodością i wdziękiem, gdy stały się żonami i matkami zmieniły się w niewolnice mężów, dzieci, pracy; wiecznie smutne, prawie zawsze ubrane na czarno (zawsze jest jakaś żałoba w rodzinie). Są oczywiście przypadki odwrotne, kiedy mąż cierpi z powodu żony, ale są to przypadki sporadyczne, którymi tym razem się nie zajmiemy.</p>

<p>Powiecie mi: Ależ występujesz przeciwko Ewangelii! Czy nie mówi ona o zaparciu się siebie, o umartwieniu, o wyrzeczeniach? Czy nie takie są wartości ewangeliczne? Odpowiem: nie w tej formie, nie o takie umartwienie chodzi! Ten typ zniewolenia nie prowadzi ku życiu, nie pozwala radować się i dawać radość; uniemożliwia również dobrowolne cierpienie. Zuboża życie rodzinne, odbiera coś ważnego dzieciom. Uzdrowienie rodziny musi się zacząć również od tego. Zonie zniewolonej w domu często odpowiada kochanka poza nim... A przecież "ku wolności wyswobodził nas Chrystus". Jeśli potem przyjdzie wam cierpieć i ponosić wyrzeczenia - dla dzieci, dla męża, dla teściów - zrobicie to, ale z radością, z wewnętrzną wolnością. Wolność, o której mówimy, czyni wolnymi, by móc służyć, na pewno nie po to, żeby robić co się chce: "Wy zatem powołani zostaliście do wolności... miłością ożywieni służcie sobie wzajemnie" (Ga 5,13).</p>

<p>Świat potrzebuje kobiet nie tylko dwudziesto-, dwudziestopięcioletnich; potrzebuje również starszych. Potrzebuje ich dusz, nie tylko ich ciał! Dlatego dość już ukazywania kobiety zredukowanej prawie wyłącznie do jej ciała, do jej piersi. Jest to instrumentalizacja kobiety, uczynienie z niej rzeczy. Na szczęście przeciwko tej nagannej modzie zaczynają się podnosić także laickie głosy sprzeciwu: "W jakim celu - napisała ostatnio wybitna laicka przedstawicielka rządu - stale umieszcza się nagie kobiety na okładkach tygodników o modzie i kulturze?".</p>

<p>Posłuchajcie mnie, siostry kobiety: nie jesteście jedynie ofiarami tej sytuacji, przynajmniej częściowo jesteście też winne, że tak się dzieje. W Księdze Rodzaju Bóg rzekł do Ewy: "Ku twemu mężowi będziesz kierowała swe pragnienia, on zaś będzie panował nad tobą" (Rdz 3,16). Słowa te lepiej od długich traktatów ukazują los kobiety w historii. Po grzechu, ty, kobieto, będziesz przyciągana przez twojego męża, rządzić tobą będzie pragnienie podobania się mężczyźnie i nie spostrzeżesz się, iż mężczyzna wykorzysta to, by zapanować nad tobą. I tak też się dzieje.</p>

<p>Na czym polega wasz współudział w tej sytuacji? Jeśli mogę mówić otwarcie, to chciałbym wam powiedzieć, że nie powinnyście pojmować waszego życia jako ukierunkowanego na mężczyznę, robić wszystkiego, by się mu przypodobać i zwrócić jego uwagę, i przyciągnąć jego pożądliwy wzrok. Jeśli nadal tak będziecie postępować, to wynik może być tylko jeden: pozostaniecie niewolnicami, mężczyzna będzie widział w was tylko seks i użyje go do reklam, pornografii, do czego będzie chciała</p>

<p>Niedawno w Pekinie odbyła się światowa konferencja ONZ poświęcona kobiecie. Cały świat mówi o równości praw między mężczyzną a kobietą. Jest to z pewnością znak czasów, rzecz wspaniała. Jeżeli jednak poprzestaniemy na układaniu kart praw kobiety i nie nastąpi głębokie uzdrowienie niewieściego serca, to Pekin i wszelkie inne konferencje na nic się nie przydadzą i całe mówienie o prawach kobiety pozostanie martwą literą.</p>

<p>Kobieta (tak samo jak mężczyzna) ma potężnego sprzymierzeńca w tym wysiłku zmierzającym do prawdziwego wyzwolenia: Ducha Świętego. "Gdzie jest Duch Pański - tam wolność" (2 Kor 3,17). On "wspiera swym świadectwem naszego ducha, że jesteśmy dziećmi Bożymi" (Rz 8,16). A więc ukazuje nam prawdziwy sens godności i wolności. Historia przekazała nam, że córka jednego z królów Francji bardzo szorstko odnosiła się do swej młodej pokojówki. Pewnego dnia poirytowana wykrzyknęła: "Czy nie wiesz, że jestem córką twego króla?". Dziewczyna odpowiedziała jej ze spokojem: "A czy ty nie wiesz, iż ja jestem córką twojego Boga?". Duch Swięty dobrze ją nauczył!</p>

<p>W hebrajskim imię Ducha Świętego, 'Ruah', jest rodzaju żeńskiego. Ale nawet nie kładąc zbyt dużego nacisku na ten fakt jasne jest, iż istnieje milcząca zgoda, wspólnota pomiędzy Duchem Świętym a kobietą. On nazywany jest w Piśmie świętym Parakletem, czyli Pocieszycielem, zwany jest też Duchem, który daje życie, tym, który rozgrzewa to, co zimne, i leczy to, co zranione. A kto bardziej, jeśli nie kobieta, jest wyposażony w te cechy?</p>

<p>W "Pieśni słonecznej" święty Franciszek sławi księżyc i gwiazdy mówiąc: "Pochwalony bądź, Panie mój, przez brata księżyc i gwiazdy, ukształtowałeś je na niebie jasne i cenne, i piękne". Chciałbym odnieść tę pochwalę do kobiet i powiedzieć: "Pochwalony bądź, Panie mój, przez nasze siostry niewiasty, stworzyłeś je na ziemi jasne i cenne, i piękne".</p>
<p>
<b>[ <a href="#Top">Powrót</a> ]</b>
</p>


<h2><a name="A53">34 niedz. zwykła</a></h2>
<h4>XXXIV. niedziela zwykła: <br>
uroczystość Jezusa Chrystusa, Króla wszechświata</h4>

<h5>"I powtórnie przyjdzie w chwale sądzić żywych i umarłych"</h5>

<h5>Czytania: Ez 34,11-12.15-17; 1 Kor 15,20-26.28; Mt 25,31-46</h5>

<p>Dotarliśmy do ostatniej niedzieli roku liturgicznego, w którą obchodzimy uroczystość Chrystusa Króla. Ewangelia ukazuje nam ostatni akt ludzkiej historii: sąd ostateczny.</p>

<p><I>"Gdy Syn Człowieczy przyjdzie w swej chwale i wszyscy aniołowie z nim, wtedy zasiądzie na swoim tronie pełnym chwały. I zgromadza się przed Nim wszystkie narody, a On oddzieli jednych ludzi od drugich, jak pasterz oddziela owce od kozłów. Owce postawi po prawej, a kozły po swojej lewej stronie".</I></p>

<p>Jaka różnica między tą sceną a sceną sądu Chrystusa! Wówczas wszyscy - Annasz, Kajfasz; Piłat - siedzieli, On zaś stal związany. Teraz On siedzi na tronie, a wszyscy stoją przed Nim. Na tym świecie ludzie i historia sądzą Chrystusa; w ów dzień Chrystus osądzi ludzi i historię. On "zważy" ludzi i narody. Wtedy zapadnie decyzja, kto będzie stał, kto natomiast upadnie. Nie będzie możności złożenia odwołania. On jest instancją ostateczną. Taka jest niezmienna wiara Kościoła, który w swoim Credo wyznaje: "I powtórnie przyjdzie w chwale sądzić żywych i umarłych, a Królestwu Jego nie będzie końca".</p>

<p>Przez tysiące lat życia na ziemi ludzie przyzwyczaili się do wszystkiego. Przywykli do klimatu, zabezpieczyli przed chorobami. Do jednej tylko rzeczy nigdy się nie przyzwyczaili: do niesprawiedliwości. Nadal odczuwają ją jako rzecz, której nie można tolerować. Buntujemy się na myśl, że zło, krzywda miałyby pozostać nie ukarane i odnieść ostateczne zwycięstwo. Odpowiedzią na to pragnienie sprawiedliwości będzie sąd. Raz na zawsze wszystko zostanie wyjaśnione!</p>

<p>Bez wiary w sąd ostateczny cały świat i historia staje się niezrozumiałe, gorszące. Turyście, który odwiedzi plac Świętego Piotra, kolumnada Berniniego wyda się na pierwszy rzut oka dziełem bez ładu i składu. Cztery rzędy kolumn opasujących plac wydają się asymetryczne, przypominają gęstwinę gigantycznych, chaotycznie zasadzonych drzew. Wiadomo jednak, że jest punkt zaznaczony na ziemi okręgiem, w którym należy stanąć. Z tego miejsca widok zmienia się diametralnie. Przed nami roztacza się wspaniała harmonia, cztery rzędy kolumn ustawiają się w porządku jak zaczarowane, jakby były jedną kolumną. Cud perspektywy.</p>

<p>Jest to symbol tego, co stanie się na największym placu, jakim jest świat. Na nim wszystko ukazuje się nam jako bezładne, absurdalne, bardziej jako owoc chwilowego kaprysu niż efekt Bożej opatrzności. Trzeba stanąć we właściwym miejscu, aby się nie zagubić i dojrzeć porządek za tym wszystkim, a tym właściwym miejscem jest sąd Boży.</p>

<p>Jak zmieniają się ludzkie losy widziane pod tym kątem, także te, które obecnie się toczą! Codziennie docierają do nas wiadomości o okrucieństwach popełnianych na słabych i bezbronnych, które pozostają nie ukarane. Przez lata widzieliśmy, jak mafiozi oskarżani o najpotworniejsze zbrodnie bronili się z uśmiechem na ustach, trzymali w szachu sędziów i trybunały, wszystko uchodziło im bezkarnie z braku dowodów. Tak jakby bezkarność wobec ludzkich sędziów rozwiązywała wszystko.</p>

<p>Chciałbym im powiedzieć: Nie łudźcie się, nic nie osiągnęliście, biedni bracia! Prawdziwy sąd ma się dopiero odbyć. To, że zakończycie wasze dni na wolności, że ludzie będą się was bali i szanowali, nawet to, iż będziecie mieli wystawne pogrzeby kościelne nic wam nie da. Prawdziwy Sędzia czeka na was za drzwiami i wówczas się nie wymigacie. Boga bowiem nie można przekupić. Musicie okazać skruchę, ale prawdziwą, a nie tylko pełną obłudy, aby cieszyć się po zbrodni bezkarnością.</p>

<p>Dzisiejsza Ewangelia ukazuje nam, jak przebiegnie sąd: </p>

<p><I>"Wtedy odezwie się i do tych po lewej stronie: &#171;Idźcie precz ode Mnie, przeklęci, w ogień wieczny, przygotowany diabłu i jego aniołom! Bo byłem głodny, a nie daliście Mi jeść; byłem spragniony, a nie daliście Mi pić; byłem przybyszem, a nie przyjęliście Mnie; byłem nagi, a nie przyodzialiście Mnie; byłem chory i w więzieniu, a nie odwiedziliście Mnie&#187;".</I></p>

<p>Co więc będzie z tymi, którzy nie tylko nie nakarmili głodnych, ale sprawili, że inni głodowali; z tymi, którzy nie przyjęli przybyszów, ale sprawili, że stali się uchodźcami (mam na myśli w tych dniach nie kończące się szeregi uciekinierów z Rwandy i Zairu); nie tylko nie odwiedzili uwięzionych, ale sprawili, iż niewinni ludzie znaleźli się w więzieniu, zostali porwani, torturowani, zabici?</p>

<p>Ale również my nie łudźmy się. Dotyczy to nie tylko przestępców. Widzieliśmy niedawno, jak .możliwe jest generalne poczucie bezkarności, dzięki czemu ludzie prześcigają się w naruszania prawa, w korumpowaniu i uleganiu korupcji, rozgrzeszając się; że przecież wszyscy tak postępują, iż jest to powszechna praktyka, system. A przecież prawo nigdy nie zostało zniesione. I oto pewnego dnia ktoś zaczyna dochodzenie i następuje katastrofa. Wielkie afery! Od kilku lat nie mówi się o niczym innym.</p>

<p>Ale jeśli ktoś zastanowi się, to czy nie dojdzie do wniosku, iż jest to sytuacja, w której wszyscy, przesłuchiwani i przesłuchujący, żyjemy łamiąc prawo Boże? Beztrosko przekraczane są jedno po drugim przykazania Boże, łącznie z tym mówiącym, by nie zabijać (nie wspominając już o tym zakazującym cudzołóstwa). Usprawiedliwiając się mówimy, że przecież wszyscy tak robią, iż taka jest kultura, potęp, że ludzkie prawo na to zezwala.</p>

<p>Lecz Bóg nigdy nie myślał nawet o zniesieniu przykazań ani Ewangelii i to powszechne poczucie bezpieczeństwa jest złudne, jest straszliwym oszustwem.</p>

<p>Na płaszczyźnie politycznej wszyscy reagujemy oburzeniem, gdy słyszymy o propozycji grubej kreski, która usunęłaby wszelką odpowiedzialność, ale po cichu tego oczekujemy od Boga na płaszczyźnie duchowej. Mówimy bowiem: Bóg jest dobry, więc i tak przebaczy wszystko. W przeciwnym razie jaki byłby z Niego Bóg? Nie uświadamiamy sobie, że jeżeli Bóg zacząłby paktować z grzechem, załamałaby się różnica między dobrem a złem, a wraz z nią cały wszechświat.</p>

<p>Nie możemy pozwolić, żeby trafiły w próżnię słowa, które przekazały nam minione pokolenia: 'Dies irae, dies illa...' "Dzień sądu, ów dzień... Będzie się czego lękać, kiedy ukaże się Sędzia, aby ocenić wszystko z surowością". Co stało się chrześcijanami? Dawniej słuchało się tych słów ze zbawiennym drżeniem. Teraz ludzie idą do teatru, opery, słuchają "Requiem" Verdiego lub Mozarta, rozpalają się przy nutach "Dies irae", wychodzą nucąc je i może poruszają głową w takt muzyki. Ale ostatnią rzeczą, o której każdy myśli, jest to, iż słowa. te dotyczą jego, że również o nim mówią:</p>

<p>W ostatnim czasie wiele mówiło się o odnowie fresku Michała Anioła przedstawiającego sąd ostateczny. Ale trzeba także pilnie odnowić inny sąd ostateczny, sąd nie wymalowany na kamieniach, lecz w sercach chrześcijan. Także on wyblakł i jest zniszczony. "Życie pozagrobowe (a wraz z nim sąd) stało się żartem, wymogiem tak niepewnym, że bawi nas nawet myśl, iż był czas, w którym pod wpływem tej idei ludzie zmieniali życie'' (Kierkegaard).</p>

<p>Będąc chłopcem widziałem film, którego nigdy nie zapomnę. Most kolejowy wali się w wezbrane wody rzeki, z obu stron wiszą resztki szyn. Dróżnik z najbliższego posterunku zorientował się co się stało i wybiegł na przeciw nadjeżdżającego pociągu. Było to o zmierzchu i dróżnik stojąc na torach machał latarnią, wołając rozpaczliwie: "Zatrzymajcie pociąg, stójcie, zawróćcie, cofnijcie się!".</p>

<p>Ów pociąg w pełni nas symbolizuje. Jest obrazem społeczeństwa, które posuwa się beztrosko w rytm rock'n'rolla, upojone swymi zdobyczami, nie zdając sobie sprawy z przepaści ziejącej przed nim. Kościół woła jak ten dróżnik: Cofnij się, zawróć!, ale kto go słucha?</p>

<p>Ktoś może się pocieszać mówiąc sobie, że w końcu dzień sądu jest odległy, może nawet o miliony lat. Ale ponownie z kart Ewangelii Jezus mu odpowiada: "Głupcze, skąd wiesz, czy jeszcze tej nocy nie zażądają twojej duszy od ciebie?".</p>

<p>Temat sądu łączy się w liturgii tej niedzieli z tematem Jezusa, Dobrego Pasterza. W psalmie responsoryjnym mówi się:</p>

<p><I>"Pan jest moim pasterzem, niczego mi nie braknie. <br>
Pozwala mi leżeć na zielonych pastwiskach".</I></p>

<p>Znaczenie jest jasne: teraz Chrystus pozwala się nam znaleźć jako Dobry Pasterz, pewnego dnia jednak będzie zmuszony być naszym Sędzią. Teraz jest czas miłosierdzia, wówczas będzie czas sprawiedliwości. Od nas zależy, dopóki mamy jeszcze czas, kogo chcemy spotkać. .Mam nadzieję, że czas, który wspólnie spędziliśmy w tym roku rozmyślając nad Ewangelią, pomógł nam lepiej poznać Dobrego Pasterza i dzięki temu nie lękać się Sędziego.</p>
<p>
<b>[ <a href="#Top">Powrót</a> ]</b>
</p>

<table border="0" width="100%" cellspacing="0" cellpadding="5" bgcolor="#EAEAD5" height="55">
  <tr>
    <td width="100%" valign="bottom" align="left">
      <div class="toc">Raniero Cantalamessa, Rozgłaszajcie na dachach. Niedzielne kazania telewizyjne. Przekład Grzegorz Niedźwiedź OFM. Wrocław: (Wydawnictwo Św. Antoniego), 1998. -- Rok A.&nbsp;</div></td>
  </tr>
</table>
</body>
</html>
